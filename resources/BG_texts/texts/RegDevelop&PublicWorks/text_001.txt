РЕГИОНАЛНОТО МИНИСТЕРСТВО ПОДГОТВИ ПРОЕКТ ЗА ПРОМЕНИ В ЗАКОНА ЗА ОБЩИНСКАТА СОБСТВЕНОСТ

ЕКИП НА В. ПАРИ  

ОБЩИНИТЕ вече няма да продават имоти срещу компенсаторни записи, предвиждат подготвените промени в Закона за общинската собственост 
/ЗОС/. По силата на Закона за обезщетяване собствениците на одържавени имоти /ЗОСОИ/, известен като закона "Лучников", те трябваше да приемат такива книжа при някои приватизационни сделки, при ликвидиране на съсобственост и при сделки с общински жилища. 
Проект за изменение в Закона за общинската собственост е подготвило Министерството на регионалното развитие и благоустройството и в момента той се съгласува с останалите министерства. До края на месеца ще се изработи окончателен вариант, който ще бъде внесен в МС. Законът е сред приоритетните за МРРБ. От приемането му зависи затварянето на глава 21 от преговорите с ЕС - Регионално развитие. Според министър Валентин Церовски това трябва да стане до края на юни т. г. 
В първата си редакция законът "Лучников" задължаваше държавата и даваше правна възможност и общините да продават срещу компенсаторни записи, като правят сделки със своята собственост. Единствено задължително за общините беше да приемат компенсаторни записи в случаите, когато имаше делба със съдебно решение, коментира началник-отдел Регистрация и сделки с общински имоти в Столичната община Маргарита Проданова. След изменението на закона през 2000 г. тези случаи се разшириха. В началото на 2000 г. 
 
ОБЩИНИТЕ БЯХА ЗАДЪЛЖЕНИ ДА ПРИЕМАТ НЕПАРИЧНИ СРЕДСТВА 
за изплащане на остатъка от неплатени суми по приватизационни сделки за цели дружества. Облекчението важеше за 2000 и 2001 г. В края на 2000 г. с нови промени в закона към тези приватизационни сделки бяха добавени и тези по чл. 35 от Закона за приватизация, които са с разсрочено плащане. За тях беше разрешено плащане с компенсаторни записи през 2001 г. От декември 2000 г. общините можеха да приемат и компенсаторни записи за сделки с общински жилища. Там, където в закона беше записана правна възможност, общините в почти цялата страна категорично се отказаха в своите наредби от тази възможност, коментираха експерти. 
Предложените изменения в ЗОС са по настояване на общините и са за това общините да се освободят от задължението и да няма правна възможност да приемат плащания с компенсаторни записи. 
Промяната ще се направи с преходните и заключителните разпоредби на закона. Общините считат, че държавата е тази, която трябва да поеме дълга си към гражданите, които обезщетява с компенсаторни записи. Сега на практика се получава, че с общинска собственост се заплаща дълг на държавата. От взетите досега компенсаторни книжа 
 
ОБЩИНИТЕ ПОЛУЧАВАТ ЕДВА МЕЖДУ 10 И 20% 
от стойността, а от жилищните компенсаторни записи де факто не получават нищо, защото те не се търгуват на вторичния пазар. За големите общини положението не е толкова страшно заради по-големите им бюджети, но за малките проблемът беше сериозен, коментираха специалистите. Някои от тях са отказали да приемат компенсаторни записи в предвидените от закона случаи. Обаче лицата, които са поискали да платят, са 
 
ОСЪДИЛИ КМЕТСТВАТА 
и те са били принудени да ги приемат, и то с всички неблагоприятни последици от съдебното решение /вж. примера за Сливен/. 
В наредбата на Столичния общински съвет има текстове в кои случаи в Закона за приватизацията се приемат компенсаторни записи и в кои случаи се приемат компенсаторни записи по сделки, извършени по Закона за общинската собственост, коментира Маргарита Проданова. Това са случаите на прекратяване на съсобственост и при продажба на общински жилища на наемателите им, които са жилищноспестовни вложители. За продажбата на общински жилища ние приехме задължение, без да сме задължени от закона, каза още Проданова. За тях СО приема жилищните компенсаторни записи. Във всички случаи обаче СО имаше две условия - това не можеше да бъде повече от 30% от цената за жилищата, и компенсаторните записи, които не са жилищни по Закона за уреждане на жилищните въпроси на гражданите с многогодишни жилищноспестовни влогове, да са лични и да са получени като обезщетение за имоти на територията на Столичната община. 
Не се приемат компенсаторни записи за имоти в страната или купени на пазара. Плащането по сделки за ликвидиране на съсобственост може да бъде до 50% с компенсаторни записи, гласи още наредбата на СОС. 
При нас повечето сделки са по 
 
ЗАКОНА ЗА УРЕЖДАНЕ НА ЖИЛИЩНИТЕ ВЪПРОСИ НА ГРАЖДАНИТЕ 
с многогодишни жилищноспестовни влогове, заяви Борис Катинов, експерт в отдел Регистрация и сделки с общински имоти на СО. Общо 40 са прехвърлянията на стойност 234 300 лв., извършени от дирекция Общинска собственост на СО. Около 150 000 лв. са компенсаторните записи по Закона за обезщетяване собствениците на одържавени имоти /ЗОСОИ/. Останалите около 85 000 са жилищноспестовни компенсаторни записи и остават в общината, без тя да може да получи някаква компенсация за тях. 
Във всички случаи, когато се позволяваше изплащане на приватизационни сделки с компенсаторни записи, се налагаше кешово плащане в частта, която покрива разходите по сделката, коментира главният изпълнителен директор на Столичната общинска агенция за приватизация Иван Димитров. Затова и в наредбата на СОС е записано, че 9% от цената по тези сделки трябва да се изплащат задължително в брой. Срещу 
 
КОМПЕНСАТОРКИ СА ПРОДАДЕНИ 26 ДРУЖЕСТВА 
а по чл. 35 сделките са 86. Постъпилите компенсаторни записи са на стойност 59 млн. лв. 130 млн. USD е общият размер на приходите на СОАП за времето на съществуването й, а тези от компенсаторни записи по среден курс са около 28 млн. USD, заяви Иван Димитров. Това е малко над 20% от парите. От тях отново ще получим някакви пари на вторичния пазар, вероятно някъде около 1/4 от тях - 6-7 млн. USD, прогнозира изпълнителният директор на СОАП. 
Законът беше приет така, че в благоприятна позиция попаднаха тези, които имаха разсрочени плащания 
коментира той. Имало е случаи, в които, независимо че са имали право, фирмите не са го упражнили, защото не са могли да купят достатъчно компенсаторни записи. 
Много общини имат проблеми с компенсаторните инструменти, защото адвокати консултират собствениците им да ги депозират като искани суми от кметствата, коментира зам.-кметът на Добрич Султанка Минчева. Работна група на НСОРБ и МРРБ предлага с промените на ЗОС общините да не бъдат задължени да обезщетяват с общинска собственост собствениците на компенсаторни записи. Това е 
 
ЧАСТ ОТ ПРОГРАМАТА ЗА ФИНАНСОВА ДЕЦЕНТРАЛИЗАЦИЯ 
и способства за укрепване на местните финанси. Общината трябва да ползва имотите си свободно и да набира приходи от тях, обясни Минчева. Проблемът се решава чрез отмяна на текстовете за разпоредителни сделки с общинска собственост чрез компенсаторни инструменти. Друг много важен момент в промените на ЗОС предвижда общините да отдават публичната общинска собственост под наем за срок от 10 години, а частната за 5 години. 
 
ТОВА Е В ИНТЕРЕС НА ИНВЕСТИТОРИТЕ 
и ще спести средства на кметствата, като намали броя на провежданите търгове. В интерес на местната власт е предвиденото освобождаване на държавата от ненужния й жилищен фонд, който да стане общинска собственост. Жилищата ще бъдат разпределени в две групи - за отдаване под наем и продажба и резервен фонд за решаване на потребностите на местни специалисти и за екстремни ситуации. Важно е и предложението материята с общинската собственост да бъде уреждана с наредба, приета от общинския съвет, а не с правилници на МС. 
 
С БОНОВЕ ЛЕСНО СЕ СТИГАХА РЕКОРДНИ ЦЕНИ 
През 2000 г. пловдивската областна управа проведе няколко търга за продажба на обекти държавна собственост срещу компенсаторни инструменти. Два магазина в пловдивския жилищен район Тракия, продавани по този начин, достигнаха рекордни цени след продължително наддаване. Единият с площ 42 кв. м и с начална цена 2247 лв. бе продаден за 51 702 лв. Пловдивската общинска агенция за приватизация 
 
СЪБРА НАД 5 МЛН. ЛВ. В КОМПЕНСАТОРКИ 
от продажби на общински фирми на РМД-та. Така към края на 2001 г. са финализирани 9 сделки, някои от които предвиждат разсрочено плащане до 2009 г. Сега общината притежава компенсаторките без идея за какво да ги използва 
В случая общината де факто е поела държавен дълг, без да има задължението да прави това, подчерта изпълнителният директор на общинската агенция за приватизация Николай Караиванов. Той се надява, че в случая общината може да бъде компенсирана, като й се приспадне равностоен дълг към държавата. 
 
В ДИМИТРОВГРАД - ГОЛЕМИ ПЛАЩАНИЯ И МАЛКО ПЕЧАЛБА 
През изтеклата година бе открита процедура за продажба на 88 общински обекта. Приходите от приватизация за тази година са в размер на над 800 000 лв. Проблемът е, че почти половината от тях постъпиха като непарични платежни средства. Около 450 хил. лв. под формата на компенсаторни бонове и записи има в общинската хазна от продажбата на Сандра ООД. Сделката за продажбата на оранжерийното предприятие се проточи близо 5 години. Тя бе включена в списъка на 200-те приватизационни сделки, проверявани от прокуратурата. Сандра ООД бе продадено през 1998 г. на Тракия фрут ООД за 260 000 USD, като купувачът пое ангажимент по договора да изпълни инвестиционна програма в рамките на 100 хил. USD до края на 1998 г. Това не стана и на 30.03.1999 г. между общинската агенция за приватизация и купувача бе подписан анекс към договора за разсрочено плащане. След като и този ангажимент не бе изпълнен, по сделката е образувана преписка, по която Икономическа полиция започна проверка през септември 2000 г. Междувременно общинският съвет в Димитровград с решение N 176/2000 г. прие, че плащането на остатъка по сделката може да стане с всички позволени от закона средства. Кметът на общината Димитър Хаджииванов не прие това решение, защото така в общинската хазна няма да постъпят свежи пари.Общинарите обаче прегласуваха решението си и кметът подаде жалба до Хасковския окръжен съд с мотива, че законът "Лучников" позволява тези платежни инструменти да се използват само за държавни предприятия, а не за общински.Окръжният съд се произнесе, че решението на общинарите остава в сила. Купувачът Тракия фрут ООД веднага депозира платежни нареждания с инвестиционни бонове за земеделски земи, с които плати 202 хил. USD за 85% от дяловете на предприятието, които не бяха изплатени до този момент - 5 г. след сключване на сделката. Проблеми от действието на закона "Лучников" имат всички по-големи общини от Хасковска област. В Хасково по тази схема бяха продадени големи общински обекти като Хлебозавода и Тракия бус. Сделките не донесоха очакваните пари в касата на общината. Общинските съветници в Димитровград приеха специално решение, което задължава кмета с получените бонове от продажбата на общински обекти да закупи държавно имущество. 
Това ще стане при обявяването на търгове за продажбата им. Този процес предстои. Така най-безболезнено се решавал проблемът с влезлите в хазната непарични платежни средства. 
 
ЧЕЛЕН ПРИМЕР 
 
РУСЕ ОТХВЪРЛИ КОМПЕНСАТОРКИТЕ 
НИТО един общински обект в Русе не е продаден срещу компенсаторни инструменти, заяви зам.-кметът Живко Денев. Според него общината не е съгласна да продава свои имоти срещу хартийки, чиято стойност не е гарантирана от държавата. Няма и регистрирани опити за покупка на общински имот с компенсаторки. Още преди 3 години тогавашният кмет на Русе Димитър Калчев категорично отхвърли варианта на изпълнителната власт в приватизацията на общинските обекти да бъдат използвани компенсаторни инструменти. Досега цените на всички предлагани на търг общински обекти бяха обявявани в долари, а на жилищата - в левове. 
 

