ВАЛЕНТИН ЦЕРОВСКИ Е ПРОТИВ ВЗИМАНЕТО НА ПЪТИЩАТА И ВОДИТЕ ОТ МРРБ 

ЕВДОКИЯ ДИМИТРОВА  

  
АКТИВИЗИРАНЕТО на работата по големите инфраструктурни проекти като Бургас - Александруполис, Горна Арда и Транзитни пътища 4 е сред приоритетите ни за тази година, съобщи вчера министърът на регионалното развитие и благоустройството Валентин Церовски. Назначена от премиера в края на м. г. работна група от зам.-министри ще разпредели между фирмите българския дял в петролопровода Бургас - Александруполис, каза зам.-министър Хасан Хасан. Според него в началото на следващата седмица ще се определят правилата на участие на българската държава в този проект. На среща с посланика на Русия се уточнило, че до седмица-две ще се инициира нова среща за подписване на тристранния меморандум между Русия, България и Гърция. До края на 2003 г. проектът Горна Арда ще бъде изваден от долната мъртва точка, заяви Церовски. Първата стъпка в тази насока ще е отделянето от него на изграждането на автомагистрала Марица. Подготвят се разговорите по проблема с турската страна, предстои и среща с представители на италианската фирма Салини, която иска концесия за строителството на пътя. 
Правенето на политика е едно, а реализацията на проекти и строежът на инфраструктура - друго, имаме претенциите, че сме единствените, които могат да изпълняват проекти като строителство, коментира Валентин Церовски идеята за преминаване на Изпълнителна агенция Пътища и ВиК дружествата към други министерства. Според него в МС вече са разбрали това. Нямам нищо против МОСВ да прави политиката в областта на водите, да контролира и налага санкции, но не трябва да се разделят пречиствателните станции от ВиК мрежата, каза Валентин Церовски. 
 
ПРИОРИТЕТИ 
СРЕД приоритетите на МРРБ за т. г. са активизирането на дейността по програмите ФАР и ИСПА и приключването на преговорите с ЕС по глава 21 Регионална политика. Амбициите са това да стане в рамките на гръцкото председателство на ЕС - до края на юни. Затова спешно трябва да се приемат нов закон за регионално развитие и промените в законите за устройство на територията, за държавната и за общинската собственост. Ще повишим ефективността от дейността на търговските дружества в системата на МРРБ, обеща Церовски. Според него дружества като Техноекспортстрой, Монтажи, Магистрали, Строителство и възстановяване могат да се конкурират с чужди компании и да печелят търгове у нас и в чужбина. Ще има и нова законова база, свързана с концесионирането, процесът ще бъде по-прозрачен. Не може концесионери да стават заложници на чиновниците, заяви новият министър на регионалното развитие. 
 

