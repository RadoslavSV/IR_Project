Коджабашев иска от собственика на "Черноморец" наем за стадиона
РУМЯНА ЕМАНУИЛИДУ, БУРГАС 20/2 - 16:57 ч.

Общинският съветник и председател на Комисията за младежта и спорта в община Бургас Антон Коджабашев поиска фирмата-собственик на ПФК "Черноморец", да заплаща наем за ползваната от нея база на едноименния стадион. Коджабашев и директорът на регистрираното през миналата година общинско ЕООД "Спортни имоти" Николай Вълчанов обвиниха президента на "Черноморец" Ивайло Дражев, че дължи на общината над 100 000 лева от наеми. 

От своя страна Ивайло Дражев заяви, че Коджабашев и Вълчанов са внесли в съда несъществуващо решение на общинския съвет за регистрацията на ЕООД-то и сега експлоатирали без възлагателни писма и без договори за управление общинските спортни имоти. Понеже не се отчитали на никого, нямало да стане ясно и къде отиват парите. "Същите хора, а заедно с тях и Христо Порточанов, се опитват да вкарат стадиона и базите на клубовете в активите на ЕООД-то, независимо че са публична общинска собственост", казва Дражев. Той смята, че скандалът е излишен, тъй като той ползва стадиона - публична общинска собственост - по закон. Получил го е на концесия за 35 години с редовен договор, подписан от кмета на града Йоан Костадинов. "Който има претенции към изрядността на този договор, нека оспорва правото ми в съда", призова Дражев. 

Коджабашев и Вълчанов обвиниха и общинската администрация, че досега не е управлявала съвестно собствеността си и заради умишлено поддържана безотчетност е оставила дългове за водоснабдяване и енергийни консумативи за хиляди левове. Освен това според тях общината имала 14 неработещи паркинги и други открити площи, от които пропускала да прибира приходи. Парите от тези, които се експлоатирали, отивали в нечий джоб, без да се осчетоводяват реално. По тази причина базите на спортните клубове са в отчайващо състояние. 

--------- 

Антон Коджабашев: Група общинари подарява имоти на Ивайло Дражев 


В: Господин Коджабашев, Ивайло Дражев смята, че го обвинявате във връзка с ползваните от него спортни имоти, защото имате апетити към тях - вие и новосъздаденото дружество "Спортни имоти"? 

- Никой от общинските съветници няма такива апетити. Гласувахме за създаването на "Спортни имоти" ЕООД с единствената цел да се съберат средства и спортът в Бургас да бъде подпомогнат финансово. Специално на Дражев никой не му пречи. Той пречи на спорта, тъй като базата му прави разходи за ток и вода и въпреки че е президент на професионален футболен клуб "Черноморец" АД - дружество, регистрирано по Търговския закон, общината му заплаща разходите. Все едно вие да искате някой да плаща тока у вас. 

Още по-интресното е, че общината е заплащала в продължение на години и данъка за четириетажната сграда на ул. "Цар Петър", която фирмите на Дражев обитават и печелят от нея, а той дори не заплаща наем. Става въпрос за взаимни интереси с определни хора, които упражняват властта в общината. На Дражев по странен начин му се подаряват разни неща - фирми като "Фина механика", стадион, сгради и други имоти, построени с общински пари. В момента прокуратурата извършва сериозна проверка след сигнал на общинските съветници. 

В: "Спортни имоти" ЕООД за тази една година, откакто съществува, какви приходи е набрало и подпомогнало ли е спорта? 

- От страна на общинската администрация се създават големи пречки, като не се предоставят актовете за собственост на всички спортни имоти и дружеството е с ограничена дейност. То засегна нечии лични интереси в общината и оттам се прави всичко възможно, за да има то по-ограничени функции и да не може да работи на по-високи обороти. Въпреки малкия приход бяха направени ремонти на зала "Младост", където се проведе шампионатът по художествена гимнастика за приза "Жулиета Шишманова", на плувния басейн в жк "Славейков" и основно беше подпомогната залата за вдигане на тежести, която е най-модерната в цяла България. 

В: Едно от обвиненията на Дражев е, че няма отчетност на средствата на "Спортни имоти" ЕООД. 

- Не е вярно, нещата в дружеството са много прозрачни. Общото събрание на това ЕООД е общинският съвет на Бургас и дружеството ще се отчете, щом съветът поиска това. Говорих с управителя и смятам, че през март той ще направи такъв отчет. 

В: Как ще отговорите на обвиненията, че апетитите ви са за кметското място в Бургас? 

- Аз нямам намерение да ставам кмет. Ако Христо Порточанов иска, това си е негова работа. Аз не съм член на никоя партия и не съм зависим от никого. Бях поканен от БСП да участвам в местната власт на предишните избори. 
