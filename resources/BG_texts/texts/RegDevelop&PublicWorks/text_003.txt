Емисия: Вторник, 1 Февруари 2000
                    
                  Министър председателят Иван Костов: Ние с госпожа Костова 
                  лично си чистим улицата
                  ТЕОДОРА БОЖКОВА
                  “Госпожа Костова и аз лично си чистим улицата”, обясни 
                  премиерът вчера, попитан за снежните проблеми в столицата. Той 
                  пожела това негово откровение да бъде записано, за да 
                  подейства като личен пример на хората и те също да си изриват 
                  снега пред домовете. Моят сняг също не беше разчистен тази 
                  зима, призна премиерът. Но всичките ни комшии знаят, че ние 
                  сами си чистим в “Драгалевци”, обясни министър-председателят.
                  Той отиде вчера в Столична община, където се срещна с кмета 
                  Софиянски, шефът на общинския съвет Антоан Николов, сини 
                  общински съветници и шефове на общински фирми.
                  Битовите услуги са най-големият проблем в столицата, отсъди 
                  след срещата Иван Костов. Той обясни на представителите на 
                  местната администрация, че очаква от тях да напишат програма 
                  за управление на София, която да не е достояние само на 
                  чиновниците, но и на гражданите. Той поиска от кмета и 
                  общинския съвет да се подобрят услугите и придобивките за 
                  гражданите, да се направи реформа в администрацията, да се 
                  въведат новите информационни системи, да се води борба със 
                  сивия сектор и общината да работи по привличането на още 
                  чуждестранни инвестиции.
                  Премиерът дръпна кратка реч, в която благодари на софийската 
                  община за въвеждането на касовите апарати, които били върха на 
                  айсберга за изваждане на светло на сенчестата икономика. Иван 
                  Костов каза още, че трябва да се въведат механизми за принуда 
                  срещу хората, които нарушават обществения ред. Това трябва 
                  според него да важи и за хората, които не си чистят снега пред 
                  къщи.
                  След бурни ръкопляскания в тясната зала на “Московска” 33, 
                  председателят на общинския съвет даде думата на кмета 
                  Софиянски. Той призна, че е длъжник на столичани за всички 
                  изброени от премиера проблеми. Градоначалникът обясни, че 
                  административната реформа ще тръгне много трудно, защото 
                  “чиновникът си е чиновник, неговото съзнание не се променя 
                  лесно”.
                  Софиянски обясни, че трябва да се започне една широка 
                  обществена кампания да се купуват само български стоки. Нека 
                  да защитим нашето производство, каза кметът. Погледнете вкъщи 
                  какъв сапун използвате и на какви чаршафи спите и ще разберете 
                  какво имам предвид, обясни той. Нашата стока не винаги е 
                  най-добрата, но е българска.
