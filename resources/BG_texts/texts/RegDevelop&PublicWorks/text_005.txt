      Емисия: Петък, 4 Февруари 2000
                    
                  Спешно кърпят 17 улици в София
                  Настилките разбити заради продължителните ледове. Слагат 
                  асфалт на мястото на жълтите павета?
                  ДИЛЯНА БОЖКОВА
                  Най-разбитите и хлътналите след разтопяването на снега улици, 
                  булеварди и кръстовища в столицата ще бъдат частично 
                  ремонтирани от 2 до 8 февруари, съобщиха вчера от Столичната 
                  община.
                  Това са 17 улици, сред които са "Опълченска", мостът на 
                  Бакърена фабрика, мостът на Перловска река по ул. "Граф 
                  Игнатиев", части от бул."Сливница", "Гео Милев" и "Житница".
                  От кметството умоляват столичани да не паркират за една 
                  седмица по тези улици и райони, докато закърпването на дупките 
                  не приключи.
                  Ремонтите ще се извършват от общинска фирма “Пътища и 
                  съоръжения”. Избрали сме улиците, за които сме получили 
                  най-много оплаквания, включително и журналистически сигнали, 
                  обясни шефът на фирмата Пламен Владимиров. Големите пропадания 
                  по натоварените улици и булеварди се дължат както на 
                  продължителния студ тази зима, така и на остарялата настилка, 
                  обясни той. Животът на една улица е около 10 години, а 
                  повечето софийски булеварди са ремонтирани за последен път 
                  през 80-те години, каза г-н Владимиров. Кърпенето е временно 
                  решение на проблема, допълни той.
                  Министърът на регионалното развитие Евгени Чачев е назначил 
                  онзи ден проверка по случая със жълтите павета в центъра на 
                  София. Според Чачев пораженията на настилката не са следствие 
                  от взривяването на мавзолея миналата година, когато по ценните 
                  павета минаха десетки тежки камиони, нито пък от 
                  строителството на метрото.
                  Експерти на Столична община ще преценят дали паветата ще се 
                  сменят с асфалт или ще се пренареждат, каза още той.
                  Вчера работници от общинската фирма “Пътища и съоръжения” 
                  започнаха да вадят паветата по “Царя”. Бригадата от десетина 
                  мъже с кирки и лопати заработи от 9 часа сутринта. Строителите 
                  почистваха внимателно всяко жълто блокче с шпатула и след това 
                  ги редяха на купчина на тротоара. Първият етап на смяната на 
                  жълтите павета ще бъде в отсечката от ул. “Раковска” до 
                  Народното събрание. След това ще бъде пренаредена и настилката 
                  пред хотел “Шератон”.
                  При ремонта ще се наложи и смяна на основата под паветата, 
                  защото тя е повредена и ерозирала, обясни ръководителката на 
                  бригадата. Тя успокои, че има достатъчно жълти павета на склад 
                  в асфалтовата база във “Враждебна”. Паветата там са около 15 
                  000 и се надяваме да стигнат за подмяната, казаха и от 
                  общината. Ако блокчетата не стигнат, ще се слагат бели каменни 
                  павета. 
                  Жълтите плочки са изключително ценни и са изпечени през 
                  миналия век в Австро-Унгарската империя.
