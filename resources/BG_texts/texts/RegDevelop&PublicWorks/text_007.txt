НЯКОЛКО РЕАЛИСТИЧНИ СЪВЕТА КАК ДА БЪДАТ БАЛАНСИРАНИ МЕСТНИТЕ СМЕТКИ 

Д-Р СТЕФАН ИВАНОВ, КЛУБ ИКОНОМИКА 2000  


ИЗМИНА една бурна година, през която много неща се случиха и също така много не се случиха. Макар и да няма все още данни за изпълнението на местните бюджети през 2002 г., а бюджетите за настоящата година все още се работят, може да се направи рекапитулация на случилото се. 
Голямата крачка напред се свързва със старта на финансовата децентрализация. За пръв път централните и местните власти работиха заедно за промяна на нормативната рамка на финансовите им взаимоотношения. Основните резултати от тази работа са: 
Приета концепция и програма за финансова децентрализация, която ангажира двете страни да продължат съвместните си действия в посока на реформата в местните финанси. 
Нов Закон за местните данъци и такси, който предоставя пълни правомощия на местните власти да определят базата и ставките на местните такси. 
Приети разходни стандарти за делегираните от държавата дейности, които разпределят по относително по-справедлив начин финансовите ресурси между общините. 
Текстове в Закона за държавния бюджет от неприетия през 2002 г. Закон за общинските бюджети, които регламентират нов опростен и прозрачен начин за определяне на държавните субсидии и начина на разпределянето им. 
Отпадат задълженията на общините да финансират неприсъщи разходи - социални помощи, поземлени комисии и други. 
Както се вижда, направена е неголяма крачка напред, но положителното и различното от предходните години е смяната на посоката - от промени в рамките на централистичния модел на взаимоотношения към начало на изграждане на коренно различния децентрализиран модел. 
 
ОСНОВНИТЕ НЕРЕШЕНИ ПРОБЛЕМИ 
с които общините започват 2003 г., са: 
Не бе покрит целият дефицит в общинските бюджети от миналата година. Неразплатените разходи към 31 декември 2002 г. възлизат на 114 млн. лв. /по данни от финансовото министерство/. Със задължения започват 2003 г. 180 общини. 
Правителството и парламентът не осигуриха необходимите средства за финансиране на делегираните от държавата дейности. Признатият дефицит без гаранции за покриването му е в размер на 130 млн. лв. 
Размерът на дефицита в местните дейности се изчислява на 85 млн. лв. и засяга над 100 общини. 
Както се вижда, 
 
ОТРИЦАТЕЛНОТО И ЕДНАКВОТО С ПРЕДХОДНИТЕ ГОДИНИ Е ЗАЛОЖЕНИЯТ НЕДОСТИГ НА ФИНАНСОВИ РЕСУРСИ, С КОЙТО ОБЩИНИТЕ ЗАПОЧВАТ И 2003 Г. 
 
ЗАЩО СЕ СТИГНА ДО СЕГАШНАТА СИТУАЦИЯ 
какви са причините и последствията от нея? 
Първо, необходимо е да се разтълкуват числата, формиращи брутния дефицит, с който влизат общините във финансовата 2003 г. 
Резонен е въпросът защо общините завършиха 2002 г. със 114 млн. лв. неразплатени разходи, при условие че получиха от Министерството на финансите 219 млн. лв., от които 13 млн. лв. компенсации и 206 млн. лв. допълнителни субсидии. Отговорът е прост: 
 
ЗАЩОТО ТАЗИ СУМА СЕ ФОРМИРА НА БАЗАТА НА ПРИЗНАТИЯ ОТ МФ ДЕФИЦИТ, А НЕ НА РЕАЛНО СЪЩЕСТВУВАЩИЯ 
Анализът на приетите бюджети в началото на 2002 г. показа, че дефицитът в местните бюджети е 324 млн. лв. МФ призна напълно сумата на неразплатените разходи от 2001 г. в размер на 124 млн. лв. и частично дефицита в държавните дейности в размер на 82 млн. лв. /изчислен по методика на МФ/. Министерството не пожела да коментира и да остойности дефицита в местните дейности. Съпоставянето на изчисления /324 млн. лв./ с признатия дефицит /206 млн. лв./ е 118 млн. лв. или разминаването с действителните неразплатени /114 млн. лв./ е само 4 млн. лв. 
В хода на преговорите между МФ и НСОРБ бе приложена друга методика за изчисляване на дефицита в общинските бюджети. Според нея дефицитът в държавните дейности за 2002 г. бе 133 млн. лв., а не 82 млн. лв., а в местните - 62 млн. лв. Като добавим 124 млн. лв. неразплатени от 2001 г., се получава общ дефицит от 319 млн. лв., който, намален с допълнително предоставените от МФ 206 млн. лв., прави 113 млн. лв. непокрити разходи, т. е. само 1 млн. лв. разлика с действителните неразплатени в края на 2002 г. 
Както се вижда, изненадата, ако въобще има такава, е само за министерството. 
Защо МФ не предостави 130 млн. лв., за да покрие признатите разходи за делегирани от държавата дейности през 2003 г.? Може да се изложат много варианти на отговор, но нито един от тях не е разумен. 
 
КАК СЕ СТИГНА ДО ДЕФИЦИТ ОТ 85 МЛН. ЛВ. В МЕСТНИТЕ ДЕЙНОСТИ 
Нашите изчисления показаха, че за да се запази достигнатото равнище на разходи от 2002 г., трябва да се предоставят около 100 млн. лв. под формата на изравнителна субсидия на около 160 общини. Министерството не прие методиката за изчисляването на изравнителната субсидия да включи корекционен коефициент, който да позволи размерът й да покрие реалната разлика между достигнатите разходи за местни дейности и собствените приходи на общините. Приетата в резултат на компромис от страна на общините методика признава само частично местния дефицит - в размер на 25 млн. лв. Отделно МФ наруши методиката, като изключи самоволно София от изчисляването на средните за страната приходи от местни данъци. По този начин общият размер на изравнителната субсидия бе намален с 10 млн. лв. Резултатът е дефицит от 100 млн. лв., признат и покрит от министерството в размер само на 15 млн. лв. 
 
КАКВИ СА ПОСЛЕДИЦИТЕ 
Най-голямата се свързва с излъганите надежди за промяна към по-добро. Съпоставяйки достигнатото равнище на приходите през 2002 г. с тези за 2003 г., местните власти се настройват срещу реформата. Трудно е да убедиш един кмет, че финансовите ресурси за местни разходи намаляват два и повече пъти и че не финансовата децентрализация е причина за това. А в това положение през 2003 г. са 50 общини. 
МФ пропусна възможността да иска стриктно спазване на правилата от страна на общините, при условие че самото то ги наруши още в началото на годината. 
Съществува голяма вероятност от социално напрежение през второто тримесечие на годината в резултат на увеличаване на неразплатените разходи или на съкращаване на услуги, предоставяни от общините. 
Сега общините подготвят бюджетите си за 2003 г. Повечето от тях търсят отговор на въпроса как да ги балансират. 
 
НЯКОЛКО СЪВЕТА КЪМ МЕСТНИТЕ ВЛАСТИ 
1. Важно е да направите ясно разграничение между действията, свързани с реформата в местните финанси, т. е. финансовата децентрализация, и конкретните проблеми на бюджета за 2003 г. Реформата е стратегическа цел, която трябва да получи подкрепата на всички местни власти, а покриването на финансовия недостиг през 2003 г. е тактическа цел, която трябва да се устоява със съвместните усилия на всички общини. 
2. Като се има предвид практиката на МФ, може да се очаква, че евентуално от септември нататък ще се покрият само неразплатените разходи в държавните дейности до размера на признатия дефицит. 
 
НЕ ПРАВЕТЕ ГРЕШКАТА ДА ПОКРИВАТЕ НЕДОСТИГА В ДЪРЖАВНИТЕ ДЕЙНОСТИ С МЕСТНИ ПРИХОДИ 
Допълнителната колона, в която отбелязвате размера на местните приходи, насочени към държавни разходи, най-вероятно ще ви послужи да изчислите размера на наивността си. По-скоро си открийте още една колона, в която да отбелязвате размера на всички лихви и неустойки, които ще ви се наложи да платите заради заложения ви дефицит. 
3. Сравнете натуралните показатели /брой ученици, брой преминали болни и т. н./, по които са изчислени разходните стандарти. Ако има технически грешки, реагирайте веднага, като пратите информация до МФ и НСОРБ с искане за промяна. 
4. Анализирайте разходите си за държавни дейности и ги сравнете със стандартите. Направете всичко възможно да се поберете в тях. За малко общини финансовите ресурси, изчислени по стандартите, няма да стигнат за покриване на съответните разходи. Обосновете причините /без да хитрувате/ защо действителните ви разходи надхвърлят тези по стандартите и изпратете информация до МФ и НСОРБ. В ЗДБРБ е предвиден мониторинг на резултатите от реформата. Съществува вероятност в резултат на този мониторинг на част от общините да бъдат предоставени допълнителни средства за държавни дейности. 
5. Анализирайте услугите, които се предоставят от държавните и местните дейности. В много общини някои местни дейности предоставят услуги, които се очаква да бъдат предоставяни от държавни дейности. 
6. Все още има възможности някои местни дейности да се закрият или разходите за тях да се намалят. 
7. Преходният остатък от 2002 г. за всички общини е около 12 млн. лв. Насочете го към местни дейности. 
8. Не забравяйте международните проекти и програми като средство за увеличаване на местните приходи. 
9. Помислете дали ниското равнище на местните такси и като следствие - ниското равнище на местни услуги, ще ви осигури по-добри позиции в предизборната борба в сравнение с варианта "по-високи такси, но и по-качествени услуги". При всички положения, ако не попитате хората какво предпочитат, ще сбъркате. 
10. Ако все пак имате голям дефицит в местните дейности, възползвайте се от мудността на държавната администрация /която не успя да приеме поправките в Закона за общинските бюджети/, и планирайте до 10% дефицит. 
