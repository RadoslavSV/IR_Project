ПЕТ ГОДИНИ след фалстарта на Добруджанската зърнена и стокова борса /ДЗСБ/ инициативен комитет започна подготовка за четвърто учредително събрание. Подготвя се ново събиране на акционерите й през януари. На него ще се насрочи дата за учредително събрание и ще поканят всички да внесат записания капитал. Според запознати то ще се състои най-рано през март. 
Първата крачка на инициативното ядро бе да поиска съгласието на областния управител на Добрич за апорт на подходяща сграда в капитала на дружеството. Подкрепата от моя страна я има, но всичко зависи от активността на учредителите. Този материален апорт няма да бъде направен само за това, че не достига капитал за регистрация. 
Трябва да имам уверението на учредителите и ползвателите, че ще я напълнят с живот, ще я стопанисват, а не да се вземе поредната придобивка от държавата, категорично заяви за в. ПАРИ областният управител на област Добрич Иван Иванов. 
Иначе той признава, че има смисъл да се налагат пазарните принципи в житницата на страната на фона на световния монополизъм в цените в този бранш. Областната администрация очаква молба и предложение от учредителите, за да задвижи процедурата по апорта. След това ще бъде поискано разрешение от МРРБ и МФ за участие в акционерното дружество. Според Иванов управата разполага с две подходящи сгради - едната е ползвана като техникум, а другата е на бившия медицински университет. Инициативният комитет вече проучвал част от базата на висшето училище. 
Стъпката не е случайна, защото именно набирането на парите се оказа обективният препъникамък за лицензирането на ДЗСБ. От декември 1997 г. досега акционерите не са внесли записания от тях капитал и дружеството няма съдебна регистрация. Причините са от безпаричие и фалити през междуличностни конфликти и липса на интерес до нелоялната продажба на зърно и тенденцията за централизиране на продажбите в София. Още през март 2000 г. тогавашният премиер Иван Костов призна в Добрич, че има достатъчно съпротива, за да не се легализира търговията с тази основна за региона стока. Големите играчи не можаха да се разберат, затова няма зърнена борса в Добруджа, коментира той. 
Одисеята с Добруджанската зърнена и стокова борса започна през 1997 г. по инициатива на местни общини, банки, зърнопроизводители и търговци. Сред учредителите бяха 51 юридически и физически лица като Мелничен комбинат-София, Доминион грейн, Зърнени храни-Варна, Добруджански хляб-Добрич, мелница Камел-Каварна, общините Добрич и Добричка, банка Биохим, ПИМБ и арендатори на земя. Те заявиха претенции да обединяват 38% от производителите и потребителите на зърно в страната. През лятото на 1998 г. в ДЗСБ вече членуват 70 акционери и необходимият за регистрация капитал от 25 хил. лв. е внесен. Промяна на Закона за стоковите борси и тържищата обаче вдига изисквания капитал на 250 000 лв. 
Някои от първоначалните създатели на Добруджанската борса вече са извън играта като СтанТех ЕООД на скандалноизвестния пловдивски бизнесмен Филчо Колев, който е записал акции за 12 000 лв. Дребни акционери още през 2000 г. започнаха да теглят капитала си. По последната справка за направените вноски по сметката на ДЗСБ в ТБ Биохим-Добрич са върнати 57 414 лв. Техните собственици отпаднаха, след като не се явиха на третото учредително събрание на 20 април 2001 г. Според същата информация в борсата членуват 58 учредители със записан капитал от 214 689 лв. Големите акционери сред тях са крупните арендатори Недко Митев, Стоян Ковачев, Птицекланица АД, зърнобазите в Шабла и с. Спасово, с по-малки дялове идват Доминион грейн, ПИМБ, банка Биохим, Добруджански хляб АД, Калиакра АД и т. н. 
Благодарение на заявения от областната управа в Добрич апорт на сграда миналата година най-сетне бе записан капитал от 
264 800 лв., достатъчен за лицензиране на дружеството и за получаване на лиценз. 
Тогава бе обявена парична вноска едва от 88 300 лв., като основната част от капитала - 176 500 лв., се падаше на материалния апорт, предоставян от МЗГ. Времето преди изборите обаче не стигна тогавашното ръководство на областната управа в Добрич и управителният съвет да регистрират дружеството. Апортът реално не е направен и новият областен управител предостави рушащата се сграда в центъра на града на Окръжната следствена служба. Сега процедурата започва наново. 
ДЗСБ не беше създадена, защото все още не можем да убедим зърнопроизводителите, че тя е актуална и необходима за развитието на търговията със зърно. От друга страна, и правителствата за тези 12-13 г., респективно министерството на земеделието, нямаха ясна визия и убедителни постановки, за да лансират борсовата търговия. Такъв е коментарът на бившия зам. областен управител на Добричка област и агробизнесмен № 1 на 2002 г. Стоян Ковачев. Той е член на управителния съвет на дружеството, избран на последното учредително събрание на 20 април 2001 г. Ако законът позволяваше да се закупува неопределен процент от акциите, борсата отдавна да съществува в Добрич. Но и колегите не бяха достатъчно убедени - записаха определен брой акции, но не ги платиха, заяви той за в. ПАРИ. Според Ковачев няма междуличностни противоречия, а някои интересчийски изпълнения. Те не са между зърнопроизводителите, а при някои от търговците. В един период от време сенчестата търговия устройваше някого, но във всички случаи не устройваше зърнопроизводителите. 
