      Емисия: Вторник, 1 Февруари 2000
                    
                  МВФ отстъпи за минималната заплата 
                  Най-ниското месечно заплащане става 75 лева, отпускат се 
                  повече пари за пенсии. Фондът отложи и енергийната реформа, 
                  което може да “замрази” цените на тока и парното
                  ПЕТЯ МИНКОВА
                  МВФ направи рязък завой в политиката си спрямо България. 
                  Чиновниците от Вашингтон се убедиха, че предвидената социална 
                  цена на реформите е непосилна за хората и трябва да се понижи.
                  Най-важното сега е да повишим жизнения стандарт, да се 
                  ограничи бедността и безработицата, заяви Юха Каконен, шеф на 
                  мисията на фонда за България вчера. Според него следващият 
                  транш през март ни е сигурен.
                  Точно преди да си замине, финландецът даде съвместна 
                  пресконференция с вицепремиера Петър Жотев и финансовия и 
                  социалния министър - Муравей Радев и Иван Нейков. 
                  На нея Каконен обяви, че е съгласен минималната заплата да се 
                  увеличи с 5 лв. и от днес тя е 75 лв. Той тихо-мълком прие 
                  парите за пенсии да се увеличат с 0,3% спрямо брутния вътрешен 
                  продукт за тази година. Каконен препоръча отлагане на 
                  енергийната реформа и удължаване на субсидирането в отрасъла. 
                  От днес минималната заплата ще варира около 35% от средната 
                  заплата за страната, похвали се Нейков. Това означава, че с 
                  повишаване на средната заплата ще скача и минималната. 
                  Втората победа за Нейков беше, че успя да склони фондът да 
                  увеличи парите за пенсии. Те бяха 9,5% от брутния вътрешен 
                  продукт според бюджет 2000. Сега сумата ще бъде коригирана на 
                  9,8% от БВП. Осигурителният институт до последно алармираше, 
                  че без това увеличение парите за пенсии може да не му стигнат. 

                  Третата точка, която отбеляза социалният министър, е, че 
                  отложи идеята на Муравей Радев данъчните да събират социалните 
                  и здравните вноски от 1 юли. Финансовият министър прие 
                  аргументите на Нейков и Каконен, че е по-добре да отложи 
                  идеята си, отколкото да се изправи пред “негативни резултати” 
                  средата на годината. 
                  Финландецът и екипът му препоръчаха енергийната реформа, която 
                  трябваше да стартира днес, също да се отложи. Мисията на МВФ 
                  остави енергийните шефове да пишат наредби и програми с 
                  помощта на Световната банка (СБ). Цените на тока и парното е 
                  необходимо да се “замрязят” или да са близки до сегашните 
                  нива, гласят проекти на банката. Целта й е проста - услугите 
                  да са достъпни за населението и след юли, обясни пред 
                  “Монитор” източник от СБ. 
                  Според плановете парното от юли трябваше да поскъпне с около и 
                  над 30%, а токът - със 7,3%. 

                        Каконен спря две реформи, остави финансовия министър 
                        Муравей Радев и министъра на икономиката Петър Жотев (в 
                        средата) да пишат нови програми и си тръгна
                        СНИМКА: САВЕНА ЗЛЪЧКИН 


                        Шефът на мисията на МВФ Юха Каконен: Бюджетът може да си 
                        позволи повече пари за пенсии 
                        ПЕТЯ ТОДОРОВА
                        - Г-н Каконен, вярно ли е, че приехте да се увеличат 
                        парите за пенсии през 2000 г. от 9,5% на 9,8% спрямо 
                        брутния вътрешен продукт?
                        - Бюджетът позволява известно увеличаване на сумата, 
                        особено ако тенденцията се запази през годината. 
                        Увеличаването е във връзка със социалната реформа, тъй 
                        като това е първата й година. Причината е, че не е 
                        напълно ясно колко пенсионери колко хора какъв тип 
                        пенсии ще получават в сравнение с първоначалните 
                        прогнози (б.р. заради новото категоризирането от 1 
                        януари). Бюджетът има някакви пари, за да поеме 
                        изплащането, а не за да увеличи пенсиите. 
                        - Лесно ли ще ви е да обясните това увеличение на сумата 
                        на шефовете си във Вашингтон?
                        - Да, да. 
                        - Ще започне ли едновременно събиране на данъците с 
                        осигурителните и здравните вноски от юли? 
                        - Експертна група от МВФ и Световната банка прави 
                        препоръките. Те ще са най-доброто при тези 
                        обстоятелства. 
                        - А реалистично ли е от 1 юли данъчните да започнат да 
                        събират социални и здравни осигуровки?
                        - Мисля, че никога не е имало идея агенцията да заработи 
                        изцяло от тази година. Това е много комплексна реформа. 
                        Мисля, че експертите трябва да си направят препоръките. 
