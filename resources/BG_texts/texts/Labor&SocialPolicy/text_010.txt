      Емисия: Четвъртък, 3 Февруари 2000
                    
                  САЩ дават пари за нашите цигани
                  Американският посланик се интересувал от Рамковата програма за 
                  интеграция на ромите
                  ЛИДИЯ ИЛИЕВА
                  Американският посланик у нас Ричард Майлс е обещал вчера 
                  пълното съдействие на посолството на САЩ в София за 
                  интеграцията на малцинствените групи в България. Това е било 
                  договорено на среща със секретаря на Националния съвет по 
                  етнически и демографски въпроси Петър Атанасов, съобщиха от 
                  пресслужбата на министерския съвет.
                  Посланик Майлс е отделил особено внимание на Рамковата 
                  програма за интеграция на ромите в българското общество и 
                  мерките за нейното прилагане. В програмата се предвижда 
                  създаването на областни съвети по етнически и демографски 
                  въпроси.
                  Програмата за интеграция на циганите беше приета от 
                  правителството на 22 април миналата година. В нея се 
                  предвиждат конкретни мерки за съхраняването на ромската 
                  култура, за изучаване на циганския език, за защитата от 
                  дискриминация и благоустрояване на циганските гета.
                  В началото на миналата година под натиска на Европа кабинетът 
                  започна да прилага мерки за интегрирането на циганите в 
                  българското общество.
                  През юли 1999 г. беше назначен и първият ром в държавната 
                  администрация. Симеон Благоев стана щатен експерт в 
                  министерството на културата. След това друг циганин - Йосиф 
                  Нунев влезе като главен експерт в Националната комисия по 
                  етнически и демографски въпроси към министерския съвет, а 
                  поетесата Сали Ибрахим и музикантът Анжело Маликов бяха 
                  назначени на граждански договори като експерти в комисията по 
                  култура към правителството. Най-много за влизането на циганите 
                  във властта направи депутатът Асен Христов, който обаче загуби 
                  доверието на мургавите си събратя след опита си да емигрира в 
                  Англия.
                  Правителствената директива, записана и в програмата, е във 
                  всяко министерство да има по трима цигани експерти, за които 
                  се откриват съвсем нови щатове.
                  През септември миналата година програма ФАР отпусна 500 000 
                  евро за интеграцията на циганите в българското общество.
                  Те са около 800 000, смята секретарят на Националния съвет по 
                  етническите въпроси г-н Атанасов. Според него циганите вече са 
                  повече от турците, които при последното преброяване бяха 
                  най-голямото малцинство в България.
