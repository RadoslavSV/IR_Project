ПРАВИТЕЛСТВЕНИЯТ авиоотряд е първият коректен работодател, подал уведомления в НОИ за сключени трудови договори, заяви Йордан Христосков, управител на НОИ. От вчера 115 приемни в цялата страна приемат уведомленията. 
Задължителната регистрация на трудовите договори бе регламентирана с поправките в Кодекса на труда, приети в края на миналата година. В тридневен срок от сключването или изменението на трудов договор и до една седмица след прекратяването му работодателите трябва да информират териториалното поделение на НОИ, предвиждат поправките. 
За промяна в заплатата не е необходима нова регистрация, такава се изисква само в случаите на промяна на длъжността или на срока на трудовия договор. Това трябва да стане в срок от три дни. 
До 30 април пък е срокът за регистрация на заварените трудови договори преди влизането на закона в сила. Добре е работодателите да подават уведомления отсега, а не да чакат крайния срок, посъветва Христосков. Уведомление се изпраща и за заварените към 2 януари 2003 г. трудови договори, но прекратени преди изпращането му. Писмата се изпращат до териториалните поделения на НОИ. До края на годината обаче за удобство работодателите могат да ги подават и в бюрата по труда. При неспазване на срока за подаване на уведомление глобата е от 250 до 1000 лв. 1000 лв. е глобата за всеки отделен случай, ако Инспекцията по труда или НОИ установят, че договорът не е регистриран. 
Некоректни работодатели ще се опитат да намалят заплатите на служителите си с оправданието, че въведените осигурителни прагове са високи, предупреди Йордан Христосков. Според него въведените от тази година прагове са доста по-ниски от реалните заплати, които работниците получават. Той добави, че въвеждането на минимални осигурителни прагове не засяга добросъвестните работодатели. 
Очакваният среден осигурителен доход в страната за тази година е 292.50 лв. Средно 167 лв. е минималният доход, върху който работодател трябва да осигурява работника си, обясни Христосков и добави, че въведените от тази година осигурителни прагове няма да се отразят негативно на пазара на труда. Шефът на НОИ благодари на управителния съвет на БНБ за предоставянето за безвъзмездно ползване сградите си във Враца и Русе, в които се помещаваха вече закритите регионални каси на централната банка. 
