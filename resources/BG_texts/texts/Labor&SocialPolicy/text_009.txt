      Емисия: Сряда, 2 Февруари 2000
                    
                  Протестиращите пилоти: Новите самолети на “Балкан” са без 
                  националния трикольор
                  Новите самолети на авиокомпания "Балкан" пристигат в София без 
                  националния ни трикольор и със съвсем различни знаци, обявиха 
                  на пресконференция вчера от стачния комитет. Според тях върху 
                  знака на авиокомпанията стои “Z”, което символизира името на 
                  новия собственик “Зееви груп”.
                  Това е грубо нарушение на договореностите и трябва незабавно 
                  да се промени, настояват протестиращите в декларация, която 
                  вчера връчиха на ръководството на приватизираната компания.
                  Те обвиняват новия собственик, че нарушава колективния трудов 
                  договор, Кодекса на труда, няма стратегия за бъдещето на 
                  компанията и икономическа обосновка за съкращенията на 
                  работниците и служителите.
                  Според клауза в приватизационния договор се предвижда от 3400 
                  броят на работниците и служителите на компанията да се свие до 
                  2019 през 2000 година, съобщиха от Стачния комитет. В същото 
                  време се назначавали хора без конкурс, които не отговаряли на 
                  никакви критерии, твърдят те. От ръководството на стачния 
                  комитет предлагат преговорите с новото ръководство на 
                  авиокомпанията да започнат на 8 февруари.
                  Ще се постараем с всички законови средства да защитим 
                  исканията си и запазим авторитета и статута на превозвача, 
                  които сме градили 50 години, каза говорителят на стачния 
                  комитет Любен Ефремов. Той е пилот, който беше свален от 
                  полети, защото разказа в пресата как току-що внесен “Боинг” се 
                  разхерметизирал по време на полет във въздуха.
                  Ако отново не срещнем разбиране, ще заведем съдебно дело срещу 
                  работодателя "Зееви груп", добави г-н Ефремов. Според него 
                  свалянето на Ту-154 от полети с аргумента, че са остарели и 
                  ненадеждни, е непрофесионално.
                  През последните две години са съкратени линиите до Прага, 
                  Брюксел, Бейрут, Дамаск, Тунис, Лагос, Акра, Йоханесбург, 
                  Алжир, Казабланка, Бахрейн, Иран, Триполи, Коломбо и Бангкок, 
                  казаха пилотите. Отсъствието ни от световния и европейски 
                  пазар ни прави неконкурентни, то поставя страната ни освен 
                  това в икономическа и в политическа изолация, смятат 
                  служителите на "Балкан", оглавили Стачния комитет. Според тях 
                  “Балкан” ще стане от национален регионален превозвач.
