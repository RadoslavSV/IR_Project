СОЦИАЛНОТО МИНИСТЕРСТВО Е БЕЗ ОТНОШЕНИЕ ПО ПРОТЕСТНАТА ДЕКЛАРАЦИЯ НА РАБОТОДАТЕЛИТЕ 

ГЕРГАНА ИВАНОВА  

РЕГИСТРАЦИЯТА на трудовите договори за пореден път се превърна в една от най-дискутираните теми в публичното пространство. Този път повод бе протестната декларация на Съюза на работодателите в България до правителството. От една страна, работодателите приветстват мерките на управляващите за ограничаване на сивата икономика, включително регистрацията на договорите. От друга - считат за вероятно да се подобри събираемостта на осигурителните вноски и да се гарантират правата на значим брой заети лица, чиито работодатели заобикалят законите. Въпреки това обаче не приемат заложените елементи на командно-административен диктат. 
В декларацията работодателите настояват за преразглеждане на приетото вече решение за регистрация на трудовите договори. Според тях сроковете са изцяло нелогични и неприемливи, а финансовите санкции са несъобразени с действителността. В Кодекса на труда се предвижда глоба от 1000 лв. за всяко нарушение. Според работодателите по този начин се създават условия за чиновническо-административен произвол и корупция. В подкрепа на твърдението си те заявяват, че в отрасли като строителния и в дейности като охранителната или при сезонните работи например приетите срокове за регистрация са неприложими. По повод на тази част от изявлението на Съюза на работодателите обаче не трябва да се пренебрегва фактът, че от Националния осигурителен институт /НОИ/ правят всичко възможно, за да улеснят работодателите при изпълнение на новите им задължения. 
От осигурителния институт предоставят възможност на големите работодатели да си запишат предварително час по телефона и в удобно за тях време служител на НОИ ще приеме и обработи документите им веднага 
За София под големи работодатели се разбират фирми, които подават над 100 уведомления наведнъж, а за провинцията тази бройка е установена на 50. По предварителна заявка могат да бъдат обслужвани и предприемачи, които имат спешна нужда от голяма група сезонни работници. От работодателя се изисква само да се обади предварително по телефона в съответното териториално поделение на НОИ. Оттам нееднократно са заявявали готовност да увеличат обслужващия персонал в случай на необходимост, за да не се чака на опашка. Съюзът на работодателите приема въвеждането на регулацията и като финансово утежнение, тъй като изпълнението на новите изисквания във вида, в който са приети, ще доведе до допълнителни, ненужни вътрешнофирмени разходи и в крайна сметка до влошаване на бизнесусловията. 
От социалното министерство пък заявиха, че не могат да вземат отношение в конкретния случай, тъй като задължението за изпращане на уведомления в териториалните поделения на НОИ за сключените, изменените или прекратените трудови договори произтича от приетите от парламента изменения в Кодекса на труда. Разглеждани на тази плоскост, исканията на работодателите най-вероятно за пореден път ще останат 
 
ГЛАС В ПУСТИНЯ 
Напоследък се чуха много аргументи за и против регистрацията на трудовите договори. Дали е достатъчно ефективна мярката, ще покаже само времето. Защото не бива да се пренебрегват и аргументите, че тези работодатели, които заобикалят закона, не работят изцяло в сивия сектор. Реално те декларират една част от изплатените възнаграждения. От друга страна, добре е работещите да бъдат осигурявани действително върху сумите, които получават, тъй като това ще се отрази върху пенсията, която ще получат при пенсиониране. В крайна сметка обаче всичко зависи от нагласите на работещите. Повечето предпочитат да работят и да бъдат осигурявани върху това, което работодателят им предложи, вместо да стоят без работа. И ако не желаят да сигнализират своевременно за нарушаването на трудовите им права, тогава може би никой не може да направи нещо. Дори добрите намерения на управляващите да гарантират сигурността на работещите няма да са достатъчни. 
В публичното пространство бе отправено и поредното предупреждение към работодателите 
След ясно заявеното намерение да бъде криминализирано неплащането на осигурителни вноски от Главната инспекция по труда пък предложиха, ако работодател попречи на инспектор или контролен орган да извърши проверки във фирма, 
 
ДА БЪДЕ ЛИШАВАН ОТ СВОБОДА 
Лично шефът на инспекцията по труда ще предложи на социалното министерство проект за промени в Наказателния кодекс, с които да се криминализира деянието. В момента съгласно действащото българско законодателство наказанието за шефовете на фирми, които не позволят на инспекторите да си свършат работата, е 5000 лв. Явно обаче тази мярка не е достатъчно ефективна и не може да стресне работодателите, тъй като случаите на възпрепятстване на трудови инспектори при изпълнение на служебните им задължения са доста често срещано явление. 
Това вероятно е един от начините, но къде е диалогът с работодателите, с тези, срещу които се прилагат строгите мерки 
Не всички работодатели заобикалят закона или се стремят да се облагодетелстват от укрити данъци или осигуровки. Това означава ли, че всички трябва да бъдат сложени под един общ знаменател. От друга страна обаче, въпреки оповестените срокове, в които се очакваше да бъдат внесени готовите текстове за криминализиране на деянието неплащане на осигурителни вноски, все още няма предложен готов проект. Дали пък от социалното министерство не са се разколебали, или все още изпипват детайлите, за да не бъдат отхвърлени и този път от Конституционния съд. А може би изчакват да получат още предложения за промени в Наказателния кодекс, за да бъдат внесени в един общ проект. Добре е да има ясни правила на пазара на труда, както и сигурност за трудещите се, но дали силовата мярка е единственият и най-подходящ вариант за разрешение на трудната ситуация? Именно в диалога с работодателите може би ще се намерят и верните решения. 
