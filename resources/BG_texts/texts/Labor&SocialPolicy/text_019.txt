ИНВЕСТИЦИИ 
Ако досега допълнителните фондове залагаха в работата си преди всичко на пасивната страна, т. е. набиране на осигурени лица, то оттук нататък усилията им ще се насочат към активната страна - в инвестирането на средствата. Това ще се окаже много скоро сериозен проблем и той незабавно трябва да намери своето решение, многократно алармираха от дружествата. Разширяване на възможностите за инвестиране бе основната тема на дискусии и кръгли маси, на които експерти от бранша и държавните институции, регулиращи този пазар, търсеха отговор на проблемите. Прохождането на новата дейност - допълнително пенсионно осигуряване, изискваше в началото да се наложи по-консервативен модел на инвестиране, където и рискът е по-малък. Затова възможностите за инвестиране все още са твърде ограничени и основен дял в инвестиционния портфейл на дружествата продължават да бъдат ДЦК и банкови депозити. Останалите разрешени инвестиционни инструменти - като общински облигации, приети за търговия на регулираните пазари ценни книжа, недвижимо имущество и др., са по-слабо застъпени. 95% от активите на професионалните фондове са в ДЦК и банкови депозити. Засега нито едно дружество няма инвестиции в чужбина, въпреки че законът разрешава до 10% от активите да се инвестират навън. Причина за това е липсващата все още наредба, която Министерството на финансите трябва да издаде съвместно с БНБ. Дружествата не проявяват интерес и към възможността да инвестират на фондовата борса поради слабата й развитост. Интерес сред фондовете предизвикаха ипотечните облигации, които от няколко месеца се появиха на българския пазар. 
С началото на дейността на професионалните и универсалните пенсионни фондове, където се очаква да се натрупат значителни финансови ресурси, инвестиционната политика, заложена в регламента, трябва да се преразгледа, настояват от дружествата. Оттук нататък се очаква лавинообразното нарастване на активите. Според предварителни разчети в края на 2004 г. активите на универсалните фондове се очаква да стигнат до 500 млн. лв., а диверсификацията на портфейла може да се постигне единствено чрез разширяването на спектъра на инвестиционните инструменти. 
 
НАДЗОРЪТ 
Контролът върху дейността на пенсионноосигурителните дружества и управляваните от тях фондове е поверен на ДАОН. Както и самият пазар, тя също е млада структура и 2001 е първата пълна година от нейната дейност. През годината беше подготвена и приета цялата поднормативна уредба за дейността на допълнителното пенсионно осигуряване. За този период ДАОН е извършила проверки на място във всички лицензирани пенсионноосигурителни дружества, чрез които трябваше да се установи дали се спазват законовите изисквания по доброволното пенсионно осигуряване. От надзорната институция съобщиха, че не са констатирани съществени нарушения, а само някои пропуски по прилагането на нормативната уредба, които след съответните предписания много бързо са отстранени. Освен чрез тези проверки на място дейността на дружествата и допълнителните фондове се следи непрекъснато от ДАОН на базата на едномесечните и тримесечните отчети, които те представят. 
Във връзка с проведените кампании за избор на професионален и универсален пенсионен фонд в ДАОН са постъпили до началото на декември 2001 г. 89 жалби, всяка от които обхваща различен брой лица. Най-много са жалбите за дублираните заявления в задължителните фондове, но има и сигнали за натиск на работодатели върху служителите им при избор на фонд или за забавяне прехвърлянето в друг фонд на натрупаните суми и изплащането на средствата. По всички жалби са направени проверки, като пет от тях са изпратени на прокуратурата със съмнение за фалшификация. 
Друга страна от дейността на ДАОН е откриването на нелицензираните компании, които извършват допълнително пенсионно осигуряване, и приемането на действия за прекратяването на дейността им чрез ликвидация. От установените 38 дружества нарушители 21 дружества вече са прекратили дейността си, а за други осем се изготвят плановете за ликвидация. Две дружества са дадени на прокуратурата, а на 4 все още не са открити адресите. 
 
ПРОГНОЗИТЕ 
Пазарът на допълнителното пенсионно осигуряване тепърва ще изгражда своето лице. Пластовете все още се наместват, всяко дружество преценява в кой от позволените от закона фондове да насочи усилията си. Въпреки че и осемте компании са регистрирали по три фонда, не всички заложиха на професионалните фондове например. Изискването за 15 000 осигурени лица, което трябва да стане в рамките на две години, досега са постигнали само три фонда. Всеки от останалите пет е осигурил под 10 000 души. И тъй като пазарът на тежките категории труд е ограничен, някои фондове трудно ще прескочат тази граница и не е изключено да се стигне до прехвърляне на портфейли. Засега най-привлекателни остават универсалните фондове, където пазарът е доста по-голям и задължителният характер на вноските им гарантира значителни финансови ресурси. Доброволното осигуряване ще преживее известни сътресения заради наложения 20-процентов данък. Експертите смятат, че това е временно явление и хората ще се осигуряват за трета пенсия - особено тези, които остават извън задължителните фондове. 
Нито едно от дружествата досега не регистрира четвъртия позволен от закона фонд с инвестиционни бонове. Въпреки големия интерес от страна на хората, които виждаха единствената алтернатива да вложат своите бонове именно в такъв фонд, компаниите не посмяха да рискуват, тъй като не виждаха достатъчно атрактивни предприятия и възможност да успеят да обърнат книжата в свежи пари. 
Наместването на пазара ще продължи и по отношение на трансформации на самите пенсионноосигурителни дружества. Берлинише Лебен се оттегли от страната. Известно е, че има апетити към БПОД, тъй като основният му акционер продава своя дял. Пазарът продължава да бъде привлекателен за чуждите инвеститори, чието пряко и косвено участие в капитала на лицензираните дружества вече е около 60%. 
Все по-често се налага мнението, че пазарът е тесен за всичките лицензирани дружества, макар че потенциалът му особено по отношение на доброволните фондове тепърва ще се разработва и усвоява. Прогнозите на експерти от бранша предвиждат, че до 1-2 г. у нас ще останат не повече от 3-4 компании, в които ще се съсредоточи допълнителното пенсионно осигуряване. Очаква се именно тези дружества да станат едни от най-големите институционални инвеститори у нас, които да дадат тласък за развитието на крехкия ни капиталов пазар, а също така да насочат своите ресурси към инвестирането в инфраструктурни обекти и да влеят свежи сили в националната икономика. 
