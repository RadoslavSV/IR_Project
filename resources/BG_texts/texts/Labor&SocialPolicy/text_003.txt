ПЕТ ПРОФЕСИОНАЛНИ ФОНДА НЕ УСПЯХА ДА ИЗПЪЛНЯТ ИЗИСКВАНЕТО ЗА МИНИМАЛЕН БРОЙ ОСИГУРЕНИ ЛИЦА 

ГЕРГАНА ИВАНОВА  

В НОВИЯ социален кодекс ще отпадне изискването професионалните пенсионни фондове да наберат 15 000 осигурени лица, за да продължат да съществуват. Това ще реши проблема за 150 000 осигуряващи се за втора пенсия в осемте лицензирани професионални фонда и работещи в условията на първа и втора категория труд. 
Съгласно сега действащото законодателство, ако до две години от получаването на лиценза трите вида осигурителни фондове /доброволни, универсални и професионални/ не успеят да наберат минималния брой осигурени, те не може да продължат да съществуват. За осемте лицензирани пенсионни фонда този срок изтече в средата на декември м. г. Пет от тях обаче все още не са успели да изпълнят изискването. Това са професионалните фондове на Родина, ING, ЛУКойл- Гарант, Нютон-Сила и Българско пенсионноосигурително дружество. 
Многократно бяха правени опити този проблем да бъде решен. Още преди лятната ваканция на парламента шефът на парламентарната социална комисия Хасан Адемов внесе законопроект за изменение на Кодекса за задължителното обществено осигуряване /КЗОО/. Новите текстове предвиждаха да отпадне изискването за минимален брой осигурени и в трите вида пенсионни фондове. Предложението бе мотивирано с това, че броят на осигурените лица не е показател за финансовата стабилност на даден пенсионен фонд. Тогава се появиха и опасенията, че с изтичането на двегодишния срок за професионалните фондове е възможно упражняването на натиск върху осигурените лица за прехвърлянето им от един в друг фонд. 
През новата парламентарна сесия обаче синята депутатка Росица Тоткова и червената Емилия Масларова лансираха идеята изискването за минимален брой осигурени да остане, но изпълнението му да се отложи с още една година. Предложението бе гласувано като корекция на одобрения преди това на първо четене законопроект на Хасан Адемов. Мотивите за това бяха, че не може да се очаква от фонд с малко на брой осигурени лица да предложи качествено и с по-малки разходи обслужване. 
 
НАПРАВЕНИТЕ ПРОМЕНИ ПРЕДИЗВИКАХА ОСТРАТА РЕАКЦИЯ НА МАЛКИТЕ ПЕНСИОННИ ФОНДОВЕ, КОИТО ОТ СВОЯ СТРАНА ЗАПОДОЗРЯХА ГОЛЕМИТЕ В ЛОБИРАНЕ 
Защото дори и след година те едва ли ще успеят да покрият необходимия минимум. Факт е, че новоосигурените лица през 2002 г. в тези фондове са само около 8000. Липсата на достатъчен приток на новоосигурени е проблем, който няма да бъде преодолян с удължаване на срока. Още повече че с прекатегоризацията на труда обхватът на осигурените се редуцира от 300-400 хил. на 150 хил. лица. 
В крайна сметка обаче социалното министерство реши да се намеси в полза на петте застрашени фонда, като вкара в проекта за нов социален кодекс текст, който премахва изискването за минимален брой осигурени лица в професионалните фондове. А условието за минимален брой осигурени в останалите два фонда - доброволен /10 000/ и универсален /30 000/ да остане. При тях обаче изискването отдавна е изпълнено. 
 
В МОМЕНТА Е СПОРНО КАКЪВ Е СТАТУТЪТ НА ТЕЗИ ФОНДОВЕ, СЛЕД КАТО НЕ СЕ СПАЗВА СЕГА ДЕЙСТВАЩИЯТ ЗАКОН, А НОВИЯТ СОЦИАЛЕН КОДЕКС Е ПРИЕТ САМО НА ПЪРВО ЧЕТЕНЕ 
Липсата на законодателна инициатива остави професионалните фондове на петте пенсионни дружества без ясна законова регламентация, на базата на която те да съществуват и да осъществяват своята дейност в публичното пространство. 
Считам, че сегашната ситуация е предизвикана от това, че Народното събрание има други приоритети. Но се получава едно състояние на вакуум в законодателството, което не е най-доброто, коментира Тодор Йовов, изпълнителен директор на ПОАД Нютон-Сила. 
Това е юридически казус, по който трябва да се произнесат правистите. В случая единствено и само те биха могли да кажат как да се излезе от него. Реално сме нарушили закон, който действа в момента, а сме се съобразили с друг, който все още не е приет. Въпреки всичко обаче не бива да се поставят на риск интересите на осигурените лица, коментира София Христова, изпълнителен директор на ПОД Алианц-България АД. 
Парадоксалното в случая е, че ДАОН не може да предприеме каквито и да било действия, тъй като реално в КЗОО няма вменени такива функции за надзорната агенция. 
От друга страна пък, дружествата, управляващи петте професионални фонда, са в неизвестност. В крайна сметка решението на казуса зависи от инициативата на законотворците. Колкото по-бързо бъде приет новият социален кодекс, толкова по-бързо ще спадне и общественото напрежение. А дотогава най-потърпевши ще бъдат осигурените лица, които доброволно са избрали своя професионален фонд. 
 

