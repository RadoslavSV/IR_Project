Два фонда ще финансират постигане на европейските условия на труд
ЕЛЕНА ТОТЕВА 5/2 - 19:56 ч.

   

Предприемачите вече ще могат да изпълнят европейските изисквания за условията на труд в предприятията си със средства от два фонда - български и по програмата ФАР на ЕС. В края на тази година изтича гратисният период за привеждане на условията на труд у нас към европейските стандарти. По данни на Главна инспекция по труда над 80 на сто от предприятията не отговарят на изискванията, а около 210 хиляди души работят при тежки за здравето условия. 

След среща с национално представените организации на работодателите и синдикатите вицепремиерът Лидия Шулева съобщи вчера, че микроинвестиционни проекти в тази област ще могат да бъдат представяни за финансиране по програма ФАР 2003. "Правителството вече поиска от Европейската комисия да ги подкрепи, защото страната в момента не се нуждае от туининг проекти за повишаване на квалификацията и за обучение", съобщи Шулева. 

Представители на комисията не бяха открити за коментар, все още не е ясно и как ще се кандидатства пред двата фонда. Уточнено е, че процедурите трябва да тръгнат до средата на годината. 

Работодателите са подложени на троен натиск - с промените в социалното осигуряване, в данъчното законодателство и условията да изпълнят изискванията на Европейския съюз в охраната на труда и екологията, каза председателят на Българската стопанска камара (БСК) Божидар Данев след срещата с Шулева. Затова камарата настоява срокът по закона да се удължи за отраслите с най-голяма необходимост от инвестиции за обновяване на производството като добивната индустрия и металургията, но не по-късно от 2007 г. 

Друг, макар и неголям, източник на средства за инвестиции в технологично обновление е фонд "Условия на труд" към Министерството на труда. Той е извънбюджетен и се попълва от целева годишна субсидия от държавния бюджет, от фонд "Обществено осигуряване", от дарения и лихви. По данни на БСК през миналата година 13 млн. лева от фонда не са били усвоени, защото са били предназначени главно за обучение и преквалификация, а не за реални инвестиции. Шулева увери, че занапред това ще е възможно. БСК и Българската строителна камара подготвят съвместни микроинвестиционни проекти, с които да кандидатстват за финансиране пред фонда. 

Според председателя на КНСБ Желязко Христов парите от тези два фонда пак няма да са достатъчни. Синдикатът се солидаризира с искането на работодателите за митнически, данъчни и фискални облекчения за технологично обновление на индустрията. Българската стопанска камара настоява облекченията за предприемачите да се дават по същата схема, която сега действа за инвестиционни проекти за над 10 млн. лева - те се освобождават от ДДС след одобрение от министъра на финансите. Предложението на БСК е облекчения да се дават и за подобряване на условията на труд след одобрение от социалното ведомство. И съюз "Възраждане" на Добромир Гущеров предлага осигурителната тежест да се редуцира, ако работодателите подобряват условията на труд. Съюзът иска да се намалят данъците при вноса на нови технологии и държавата да разшири спектъра на съфинансиращите програми, подпомагащи работодателите при осигуряването на по-добри условия на работа. 

Законът за здравословни и безопасни условия на труд беше приет в края на 1997 г. с предвиден тригодишен гратисен период. След изтичането му той отново беше удължен до 1 януари 2004 г. заради невъзможността на предприемачите да инвестират в нови машини и технологии. Според нормативния акт здравословни и безопасни са условията на труд, които не причиняват професионални заболявания и злополуки. Всички механични, звукови, електрически, оптически, лъчеви и други въздействия, които влияят негативно или заплашват здравето и безопасността на работещите, са определени в закона като вредни. Работодателите са задължени за своя сметка да сключат застраховка "Професионално заболяване и трудова злополука" за служителите си. 

В месопроизводството разходите за безопасни и здравословни условия на труд са в същото перо с хигиенните и санитарните норми - изолация, климатизация, нехлъзгащи се подове, екипировка и обучение на служителите, дезинфекция, поясни собственикът на "Тандем В" и председател на Съюза на месопреработвателите Кирил Вътев. По думите му микрокредитирането в този отрасъл няма да помогне. По груби сметки на всеки тон производство са необходими около 1 млн. лева инвестиции, каза Вътев. Според него банковата система вече е достатъчно отворена към кредити и ако се увеличат размерите на субсидията по програма САПАРД и парите се дават авансово, това би дръпнало отрасъла напред. 

"В "Кремиковци" инвестициите в технологично обновление дават ефект и върху работната среда. В края на миналата година проверка на Главна инспекция по труда установи, че са спазени всичките й предписания за работа", съобщи пресслужбата на комбината. След приватизацията по програмата за производствено, технологично и екологично обновление са направени 19 обекта на обща стойност 18 млн. долара, а в други девет се инвестират 13 млн. долара. Петнайсет обекта за 25 млн. долара предстои да бъдат обновени до края на годината. Само в първа доменна пещ са вложени 110 млн. лева, с което те са приведени към европейските еконорми и е подобрена работната среда, казаха от дружеството. 

На срещата вчера в Министерството на труда беше решено, че от началото на април работодателите и синдикатите ще започнат преговори за новите минимални осигурителни прагове и минимални работни заплати по браншове и професии, които да влязат в сила от 2004 г. "Първите данни в Националния осигурителен институт показват, че минималните заплати, посочени в трудовите договори, са равни или по-високи от осигурителните прагове, с което идеята двете да се изравнят е реална", коментира Шулева. Схемата, която БСК предлага, е високи прагове и ниски социални плащания, каза Божидар Данев. "През 2001 г. ръстът на спестяванията на населението е 29 на сто, за 2002 г. - 15 на сто. През миналата година 2.8 млн. българи са пътували в чужбина. Всичко това говори, че част от доходите на хората са от сивата икономика. Излизането на светло ще стане осезаемо още през април, когато бъдат отчетени резултатите от промените в социалното осигуряване през първото тримесечие", каза председателят на БСК. 
