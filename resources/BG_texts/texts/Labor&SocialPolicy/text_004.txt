С БИСЕР ПЕТКОВ, ПРЕДСЕДАТЕЛ НА ДЪРЖАВНАТА АГЕНЦИЯ ЗА ОСИГУРИТЕЛЕН НАДЗОР, РАЗГОВАРЯ ГЕРГАНА СТЕФАНОВА  


 
 
 ГОСПОДИН ПЕТКОВ, КАК ЩЕ КОМЕНТИРАТЕ ПРОБЛЕМА НА ПЕТ ОТ ОСЕМТЕ ЛИЦЕНЗИРАНИ ПЕНСИОННИ ДРУЖЕСТВА И ПРИЧИНИТЕ ДА СЕ СТИГНЕ ДО ТАЗИ АБСУРДНА СИТУАЦИЯ? 
- Проблемът е, че пет от професионалните фондове на пенсионноосигурителните дружества /ПОД/ към датата на изтичане на две години от регистрирането им в съда не са изпълнили условието за минимум 15 000 осигурени лица. Този срок, който законодателят е определил за изпълнение на условието, изтече за отделните фондове в периода от края на ноември до 13 декември м. г. Този проблем не е нов. Знаеше се, че условието няма да бъде изпълнено, тъй като разчетът, който законодателят е правил при приемането на Кодекса за задължително обществено осигуряване /КЗОО/, е за много по-голям брой лица, които ще се осигуряват в тези професионални фондове. Междувременно се промениха условията за категоризация на труда, като се стесни обхватът на осигурените лица, които полагат труд при условията на първа и втора категория. Около 150 000 са осигурените лица в професионалните фондове в момента и за да могат и осемте фонда да изпълнят изискването за минимален брой членове, би трябвало тези осигурени лица да са разпределени напълно равномерно между тях. 
Всъщност това е и едната причина, за да не се изпълни това условие от по-голямата част от професионалните фондове. Другата причина е, че след първоначалното разпределение на осигурените лица не съществуваше обща процедура за промяна на участието, т. е. фондовете, които не постигат тези критерии, да могат чрез прехвърляне на осигурени лица от други професионални фондове към себе си да постигнат изискването. За решаването на този проблем Държавната агенция за осигурителен надзор /ДАОН/, подкрепена от Българската асоциация на дружествата за допълнително пенсионно осигуряване, още в началото на 2002 г. инициира изменения в КЗОО. Първото предложение беше за отпадане на изискването за минимален брой осигурени лица и в трите фонда с обосновката, че това е един административен критерий, който невинаги гарантира финансовата стабилност за пенсионния фонд. По-важни критерии за това са размерът на осигурителните вноски и постоянството в тяхното постъпване във фонда. 
Второто предложение, което беше в същата посока с цел комплексно решаване на проблема, бе да се даде възможност чрез законов текст Министерският съвет да приеме наредба, с която да се унифицират редът и начинът за промяна на участието. Законът дава възможност на осигурените лица да променят участието си във фонд за допълнително пенсионно осигуряване една година след като са го избрали. 
Промените в първоначалния вариант бяха направени поради това, че част от народните представители не се съгласиха да отпаднат изискванията за минимален брой осигурени лица и предложиха удължаване на срока за тяхното удовлетворяване. Друго обстоятелство, което отложи приемането на тези законови изменения и разрешаването на проблема преди неговото настъпване, бе и фактът, че големите промени в КЗОО на практика застигнаха тези малки поправки. А в новия социален кодекс е предвидено решение на проблема, като се предлага да отпадне изискването за минимален брой осигурени лица в професионалните фондове. 
 
КАКВО Е ПОВЕДЕНИЕТО НА ДАОН В ТАЗИ СИТУАЦИЯ? 
- Законодателят не е предвидил в КЗОО мерки, които ДАОН да предприеме в конкретната ситуация. Единствено в чл. 141, ал. 2 е казано, че условието за минимален брой осигурени лица не се отнася за първите две години след датата на регистриране на съответния професионален фонд. Не съществува мярка отнемане на лиценз, както и възможност ДАОН да удължи по собствена преценка този срок. 
Подобни действия са предвидени за надзорната агенция, само че в Закона за допълнителното доброволно пенсионно осигуряване /ЗДДПО/, и то единствено по отношение на доброволните пенсионни фондове. При този вид фондове обаче няма такъв проблем. Там изискването за минимален брой осигурени лица е 10 000 и всички действащи на пазара осем доброволни пенсионни фонда са над тази задължителна граница. 
Намираме се в ситуация, в която надзорният орган не може да предприеме никакви действия, тъй като няма законови основания за това. 
Считам, че коментари от типа, че тези фондове са незаконни и нелегитимни, са неоснователни и спекулативни. Те може да доведат единствено до тревога сред осигурените лица в тези фондове, които са над 35 хиляди. Осигурените лица в петте професионални пенсионни фонда могат да бъдат спокойни. Те са направили доброволно своя избор и ще продължават да се осигуряват в тях 
Надявам се в най-скоро време с приемането на поправките в КЗОО на второ четене този проблем да отпадне. 
 
НА БАЗАТА НА КАКВО ЗАКОНОВО ОСНОВАНИЕ ПРОДЪЛЖАВАТ ДА СЪЩЕСТВУВАТ ПЕТТЕ ПРОФЕСИОНАЛНИ ФОНДА? 
- Законовото основание за съществуването на тези професионални фондове е пенсионният лиценз, който притежават дружествата, които ги управляват. Лицензът е издаден за дейността по допълнителното пенсионно осигуряване, но тя е свързана с управлението непосредствено на един от тях - доброволния, тъй като лицензите са издавани по ЗДДПО. 
В действащото законодателство не е уреден въпросът, как се процедира при евентуални проблеми в един от управляваните от ПОД фондове. Надзорният орган разполага единствено с крайната мярка по отнемане на лиценза на управляващото дружество. Този въпрос се решава с предлаганите промени в КЗОО, където в рамките на пенсионния лиценз на ПОД се предвиждат отделни разрешения за управлението на всеки отделен пенсионен фонд. Легитимността на тези фондове се състои в това, че се управляват от лицензирани пенсионноосигурителни дружества, както и че те са вписани в съда като отделни юридически субекти. Пенсионноосигурителните дружества, управляващи тези професионални пенсионни фондове, изпълняват показателите за капиталова адекватност и ликвидност, които ДАОН контролира. 
 
ТЕЗИ ПРЕДЛОЖЕНИЯ ЗА ПРОМЕНИ БЯХА ОФИЦИАЛНО ВНЕСЕНИ В ПАРЛАМЕНТА В НАЧАЛОТО НА ЮНИ М. Г., НО ЗА СЪЖАЛЕНИЕ НЕ БЯХА ПРИЕТИ ОКОНЧАТЕЛНО, НЕЗАВИСИМО ЧЕ МИНАХА НА ПЪРВО ЧЕТЕНЕ В ЗАЛА И НА ВТОРО В КОМИСИЯ, МАКАР И ВИДОИЗМЕНЕНИ. 
 

