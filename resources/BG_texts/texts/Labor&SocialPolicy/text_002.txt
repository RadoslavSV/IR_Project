СЪЮЗЪТ на работодателите в България одобрява задължителната регистрация на трудовите договори, защото ще се подобри събираемостта на осигурителните вноски и ще се гарантират правата на много заети, чиито работодатели заобикалят законите. Това се казва в декларация на организацията. Същевременно съюзът не приема каквито и да било рецидиви на административен диктат, елементи от който са залегнали в новата регулация по регистрация на трудовите договори. Приетите срокове са нелогични и неприемливи, а финансовите санкции - несъобразени с действителността. По този начин се създават условия за чиновнически произвол и корупция, смятат работодателите. В много отрасли като строителния и в някои дейности като охранителната или при сезонните работи приетите срокове за регистрация са неприложими. Новата регулация налага финансови тежести за работодателите, тъй като изпълнението на новите изисквания във вида, в който са приети, ще доведе до ненужни вътрешнофирмени разходи и до влошаване на бизнесусловията у нас, смятат от СРБ. Съюзът настоява решението за регистрация на трудовите договори да бъде преразгледано и да бъдат съгласувани начините за тяхното решаване. 
Вчера другите работодателски организации обсъдиха с шефа на ГИТ Тотю Младенов възможностите работодателите да не плащат санкции за малки закъснения с регистрирането на трудовите договори в НОИ до 30 април 2003 г. От НОИ и от социалното министерство отказаха коментар. /ПАРИ/ 
 
ПРОЕКТИ 
ОБСЪЖДА СЕ намаляване на осигурителната тежест за работодатели, които инвестират в нови технологии и подобряване на условията на труд. Предвиждат се данъчни облекчения и до 20% държавни субсидии за проекти, които подобряват условията на труд. Това стана ясно по време на срещата между работодателските организации БСК, БТПП, съюз Възраждане, Съюза за стопанска инициатива на гражданите и шефа на Главна инспекция по труда Тотю Младенов. Крайният срок, в който предприятията трябва да изпълнят изискванията на Закона за здравословни и безопасни условия на труд, изтича в края на 2003 г. 210 хил. души работят при крайно тежки условия. След 1 януари 2004 г. ГИТ ще санкционира тези, които не спазват закона, и ще затваря цели предприятия. 

