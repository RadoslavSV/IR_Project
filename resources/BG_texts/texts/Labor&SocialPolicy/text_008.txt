      Емисия: Сряда, 2 Февруари 2000
                    
                  Държавата прибира 1/2 от парите, които пусна над минималната 
                  заплата
                  От 5-те лева отгоре, 2,27 лева се отчисляват за осигуровки 
                  ТАТЯНА МИТОВА
                  БОРИСЛАВ ПОПОВ
                  Държавата прибира почти половината от парите, които пусна 
                  отгоре за минимална работна заплата, изчисли “Монитор”. За 
                  осигуровки ще отиват по още 2,27 лв. на човек. Повишението на 
                  минималното заплащане е с 5 лева. 
                  Всеки работодател от вчера се разделя с още 1.83 лв. за всеки 
                  нает човек месечно. Това е сумата, която трябва да се 
                  отчислява за социално и здравно осигуряване на един работник, 
                  ако трудовият договор е до размера на новата заплата. Така 
                  вместо 25,70 лв., за здраве, пенсия и трудова злополука на 
                  работника, ще отиват по 27,53 лв.

                        През 1999 г. средната заплата в страната е намалявала 4 
                        пъти в обществения сектор и 2 пъти в частния.
                        По данни на НСИ

                  С 45 стотинки повече ще плаща самият работник – тоест 
                  държавата прибира почти една десета от 5-те лева повече върху 
                  минималната заплата. Общо от 75 лв. заплата, държавата прибира 
                  на наетия вече 6,75 лв., вместо досегашните 6,30 лв. Тъй като 
                  необлагаемият минимум е 80 лв. за тази година, върху 
                  минималната работна заплата не би трябвало да се удържа данък 
                  върху общия доход.
                  Благодарни сме на Международния валутен фонд, че не разреши 
                  заплата да се увеличи с повече, коментира вчера собственик на 
                  фирма. Според него първият предполагаем ефект от увеличението 
                  й щеше да е масово прекратяване на трудовите договори, 
                  сключени за минималната работна заплата. Българската 
                  статистика обаче не води отчетност, която би позволила да се 
                  сметне какъв процент от населението у нас работи за минимума.
                  Вторият ефект, който и сега не може да се изключи като 
                  възможност, е размерът на вноските да се калкулира в цените на 
                  стоките и услугите, съответно произвеждани или предлагани от 
                  работодателя. Този подход обаче е по-лош от първия, защото 
                  крие риска от помпане на инфлацията. В момента в страната няма 
                  достатъчна производителност, която да компенсира увеличеното 
                  данъчното бреме. То може да се преодолее от работодателя само 
                  с незащитено високи цени на потреблението и на практика се 
                  навлиза в спиралата, от която трудно може да се излезе.
                  Покрай цялата суматоха около преговорите с МВФ доста еуфорично 
                  мина новината, че минималното заплащане ще се “върже” за 
                  средната заплата. Ако социалният министър Нейков беше в 
                  по-тесен контакт със статистиката, щеше да забележи, че поради 
                  стагнацията в страната, средната работна заплата намалява. 
                  Миналата година тя е намалявала на четири пъти в обществения и 
                  на два пъти - в частния сектор (виж графиката). Така че нищо 
                  чудно от 1 юли минималната заплата да падне отново до 70 лв. 
