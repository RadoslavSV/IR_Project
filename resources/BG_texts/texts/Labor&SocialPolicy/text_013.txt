      Емисия: Сряда, 5 Януари 2000
                    
                  Миньори блокиратотново протестират Златоград
                  1,5 млн. лв. дължи държавата на бившите горубсовци.В Мадан се 
                  готвят също за блокади
                  ГЕОРГИ УЗУНОВ
                  МОНИТОР-СМОЛЯН
                  Безсрочни блокадни действия подхванаха от първия работен ден 
                  на Новата година над 300 златоградски миньори. Исканията не са 
                  политически, а финансови - за изплащане на невзети заплати и 
                  обезщетения, обявиха те. Протестите почнаха преди обяд във 
                  вторник в централната част на града, а в 12 часа недоволните 
                  блокираха административната сграда на обявеното в ликвидация 
                  ГОРУБСО - ЕАД. С лозунги за хляб, работа и за оставката на 
                  ликвидаторката на дружеството Мариела Павлова гневните мъже и 
                  жени напълно изолираха канцелариите.

                        Преди по-малко от месец протестите на миньорите в Мадан 
                        ескалираха до крайност, но исканията им не бяха 
                        изпълнени. Сега стачният комитет в града предупреждава, 
                        че на глад не се издържа
                        СНИМКА: САВЕНА ЗЛЪЧКИН

                  С блокадни действия ще протестираме оттук нататък всеки ден, 
                  докато не получим парите си. Ще блокираме и общинската 
                  администрация и околните пътни артерии, обявиха от 
                  инициативния комитет на протеста. Не вярваме повече и на КНСБ 
                  лидера д-р Желязко Христов, който по време на декемврийските 
                  протести ни декларира, че става гарант парите ни да стигнат до 
                  нас до Коледа, твърдят миньорите. Тогава на тях им бе платено 
                  само заработеното до месец февруари м. г., а за следващите 
                  месеци не получиха нито лев. 
                  Общата сума, която имат да вземат бившите миньори в Златоград 
                  е 1,5 млн. лева, изчислиха икономисти. Това са натрупани от 
                  неплатени заплати и от нераздадени обезщетения за съкращенията 
                  през 1998 г. пари, обясняват те.
                  Хората са прави в исканията за заплати, работа и смяна на 
                  ликвидаторката, каза кметът Младен Чаушев. Две години те 
                  напразно чакаха и вярваха на обещания, подчерта той. Според 
                  него има шанс проблемът да се реши без гражданско 
                  неподчинение, ако се ускори разглеждането на постъпилите 
                  четири оферти за закупуване на дружеството. Това можело да 
                  стане дори преди 20 януари. С парите от покупката държавата ще 
                  може да се разплати с хората и работата в рудниците ще може да 
                  тръгне, категоричен е кметът.
                  Не е изключено и Мадан да се присъедини към протестните акции, 
                  твърдят миньори. И там през декември колегите им бяха 
                  подлъгани с по 20 – 30 лв. А имат да вземат почти 1 млн. лв. 
                  Ще чакаме още 2-3 дни и ако от София не изпълнят обещанията, и 
                  ние почваме блокадни действия, заканиха се от стачния комитет. 
                  Подхвърлят се дори идеи протестиращите да се барикадират в 
                  руднични галерии под земята заедно със семействата, защото 
                  повече не се издържало на глад.

