ПЕТ професионални пенсионни фонда все още не са успели да покрият изискването за набиране на 
15 000 осигурени лица. Става дума за професионалните фондове на Българско пенсионноосигурително дружество, Родина, ING, ЛУКойл Гарант и Нютон-Сила. 
 
СЪГЛАСНО СЕГА ДЕЙСТВАЩОТО ЗАКОНОДАТЕЛСТВО, АКО ДО ДВЕ ГОДИНИ ОТ ПОЛУЧАВАНЕТО НА ЛИЦЕНЗА ТРИТЕ ВИДА ОСИГУРИТЕЛНИ ФОНДОВЕ 
/доброволни, универсални и професионални/ не успеят да наберат минималния брой осигурени, те не могат да продължат да съществуват 
Този срок за осемте лицензирани дружества изтече в средата на декември м. г. 
С новия социален кодекс ще отпадне изискването за минимален брой осигурени лица, но той е приет едва на първо четене. В буферния период трябваше да действа поправката в Кодекса за задължително обществено осигуряване 
/КЗОО/, която предвиждаше удължаване на срока с една година. Тя също стигна едва до първо четене. Така се стигна до ситуацията, която според представители на фондовете е парадоксален юридически казус. 
В КЗОО не се предвиждат абсолютно никакви мерки, които ДАОН да предприеме в тази ситуация. От друга страна обаче, законовото основание за съществуването на тези професионални фондове е лицензът, който притежават дружествата, които ги управляват. Той е издаден за управление и на трите вида фондове, но е свързан с непосредственото управление само на доброволните, тъй като лицензите са издавани по Закона за доброволното пенсионно осигуряване. Абсурдна ситуация е, че ако хипотетично бъде отнет лицензът на тези дружества, те няма да може да управляват и другите два фонда, при които няма проблеми. Тази крайна мярка би довела до риск за целия пазар и до подронване на доверието в реформата за допълнително пенсионно осигуряване, което на практика е немислимо, коментира Бисер Петков, председател на ДАОН. 
Една от причините за проблема са променените условия за категоризация на труда. Така обхватът се стесни доста - от 300-400 хил. работещи при първа и втора категория труд до 150 хил. в момента. Всъщност би трябвало да има абсолютно нормално разпределение, за да могат и осемте фонда да изпълнят изискването. Другата причина е липсата на обща процедура за промяна на участието. 
Т. е. фондовете, които не постигат тези критерии, да може чрез прехвърляне на осигурени лица от други професионални фондове към себе си да постигнат изискването. 

