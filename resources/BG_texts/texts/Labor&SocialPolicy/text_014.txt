С РОСИЦА ТОТКОВА, ЗАМ.-ПРЕДСЕДАТЕЛ НА КОМИСИЯТА ПО ТРУДА И СОЦИАЛНАТА ПОЛИТИКА, РАЗГОВАРЯ МАРИАНА КИРОВА  


 
 
 ГОСПОЖО ТОТКОВА, ПРЕДСТОИ ВТОРО ЧЕТЕНЕ НА ИЗМЕНЕНИЯТА И ДОПЪЛНЕНИЯТА В ЗАКОНА ЗА НАСЪРЧАВАНЕ НА ЗАЕТОСТТА. КАКВО ЩЕ ПРЕДЛОЖИТЕ? 
- Предвижда се разширяването на кръга от лица, които може да бъдат подпомагани за наемане на работа от работодателя извън неговия списъчен състав. От името на ОДС сме внесли предложение за субсидиране на нови работни места в новооткриващи се предприятия. Така ще бъдат насърчени и онези предприемачи, които стартират, защото е най-трудно да се започне бизнес. Предвидени са 78 млн. лв. за прилагане на мерките по Закона за насърчаване на заетостта. Но аз искам да поставя въпроса, който постави и г-н Кръстьо Петков, но от по-различен ъгъл - какво могат да очакват социалните партньори, работодатели и синдикати от този закон. Предлаганите от НДСВ изменения от гледна точка на социалния диалог са отстъпление, защото се създава възможност предварително утвърденият от Министерския съвет план за действия по заетостта да се променя през годината, ако има неусвоени средства. Правомощието за това се дава на министъра на труда или на упълномощено от него лице. Не е възможно да позволим на едно лице да добие власт, която да подменя ролята на парламента и на правителството. На практика е налице опит за маргинализиране на социалния диалог. Убедена съм, че работодателите, които пълнят хазната, и синдикатите ще имат сериозни възражения. Ние сме свидетели на това, че осакатяването на социалния диалог вече се превърна в практика на управлението. Много пъти виждаме да се правят такива опити, а после вината се прехвърля или на синдикатите, или на работодателите. 
 
РАВНОПОСТАВЕНИ ЛИ СА С НОВИТЕ ПОПРАВКИ НА ЗАКОНА ЧАСТНИТЕ И ДЪРЖАВНИТЕ ПРЕДПРИЯТИЯ? 
- Не, няма равнопоставеност, защото чрез закона се въвежда преференциален режим за държавните органи и организации на бюджетна издръжка. А всички работодатели трябва да получават субсидии за наемане на нови работещи, ако те са над средносписъчния състав 
За държавните учреждения е предвиден специален текст, в който се казва, че "държавните органи и другите бюджетни организации могат да сключват извън утвърдената им численост на персонала трудови договори с лица, насочени по програми и мерки". Това означава, че в едно министерство например може да има свободни места, но то да спестява от бюджета си, като назначи хора извън списъчния си състав и после да ползва средства, които би могло да отидат за реални работни места. Не може да се приеме, че на един работодател в частно предприятие му е по-лесно да създава работни места, отколкото в едно министерство. И без това администрацията беше увеличена с 2700 души и това се плаща от всички. 
 
НА КАКВО СЕ ДЪЛЖИ ТОВА, ЧЕ СПОРЕД ОФИЦИАЛНИТЕ ДАННИ БЕЗРАБОТИЦАТА Е НАМАЛЯЛА, А В СЪЩОТО ВРЕМЕ ОСНОВНИЯТ ПРОБЛЕМ ЗА МНОЗИНА Е ЛИПСАТА НА ЗАЕТОСТ? 
- Безработицата е основен проблем в България и той измества дори и престъпността. Официалните данни за безработицата за декември м. г. са 16.2%, но винаги може да се спори за това колко е реалната безработица. Смята се, че тя е много по-голяма от оповестената чрез Агенцията по заетостта. Представеното намаление на безработицата е манипулирано. Ако безработицата е намаляла реално, както твърди министър Лидия Шулева, защо не са се увеличили заетите хора. А те, по информация на Министерството на труда и социалната политика, за една година от 1.938 млн. са спаднали на 1.635 млн., т. е. са с около 300 хил. по-малко. Само за една година! В същото време са намалели с повече от 100 хил. души и хората, които са регистрирани като патентни търговци. Всичко това означава, че направеното в държавата не дава реални резултати и се събират по-малко вноски от НОИ. 
 
КАК СЕ ОТРАЗЯВА ВРЕМЕННАТА ЗАЕТОСТ НА ИКОНОМИЧЕСКИЯ И НА СОЦИАЛНИЯ КЛИМАТ? 
- Тези програми, широко рекламирани от правителството, имат положителна страна, че ангажират хората. Но имат и отрицателен ефект, защото те не носят обществен продукт, не допълват БВП, а само черпят средства. Много е обезпокоително отчетеното от министър Шулева, че със средствата на данъкоплатеца по тези програми са създадени 96 хил. работни места, а частният сектор е създал 31 хиляди. При положение че той вече е 70%, това говори, че нещата не вървят добре. Тези програми за временна заетост се финансират от бюджета. А европейските фондове финансират проекти, средствата от които са за инвестиции. Точно тези проекти създават работни места, това е инвестиционната заетост. У нас субсидираната заетост измести инвестиционната. Резултатите от инвестиционната заетост са трайни, защото решават проблемите с водоснабдяването, канализацията, комуникациите. Хората тогава получават реални заплати, които са над минималната. От субсидираната заетост единственият ефект е, че някой ще има манипулативното основание да се похваи, че е намалил безработицата. 
 
