      Емисия: Четвъртък, 3 Февруари 2000
                    
                  48% българи смятат, че са бедни
                  Повечето от тях живеят ден за ден, показва националното 
                  социологическо изследване
                  СВЕТЛАНА ЖЕЛЕВА
                  73% от българите живеят ден за ден. 48% от хората се 
                  самоопределят като бедни, а 33% смятат, че са на ръба на 
                  бедността. Две години по-рано като бедни са се самоопределили 
                  43% от хората, каза вчера пред журналисти доц. Лили Димова, 
                  която представи резултатите от последното проучване на 
                  Агенцията за социални изследвания. 
                  Трудовата заетост у нас не гарантира спиране на обедняването, 
                  тъй като цената на труда е много ниска, показва още 
                  изследването. Все повече хора у нас влизат в категорията 
                  бедни, макар че имат работа, изтъкна доц. Димова. Най-бедни 
                  продължават да бъдат пенсионерите и безработните. 
                  Всеки втори беден и всеки шести богат българин смятат, че за 
                  да успееш в живота, трябва да си корумпиран.
                  И през 2001 г. минималната заплата няма да стане 100 лева, 
                  прогнозира лидерът на КНСБ д-р Желязко Христов. Причината за 
                  това е фактът, че увеличаването на минималната заплата се 
                  обвързва с нарастването на средната заплата. Това решиха преди 
                  дни социалният министър Иван Нейков и представителят на МВФ за 
                  България Юха Каконен.
                  Заплатите у нас не могат да растат, защото има ограничения, 
                  наложени и от Наредбата за регулация и задължителни удръжки, 
                  каза Димитър Манолов, зам.-шеф на КТ ”Подкрепа”. Според него 
                  минималната заплата е лишена от съдържание, защото не покрива 
                  месечната издръжка на един човек. 
                  КНСБ оспори цифрата 75 лева минимално заплащане на труда. 
                  Според данни на конфедерацията летвата за бедност у нас е 
                  78,70 лева. Догодина най-ниската заплата у нас ще се увеличи 
                  най-много с 10 лева, смятат от синдиката.
                  Идеята на социалния министър Иван Нейков през миналата година 
                  бе минималното трудово възнаграждение у нас да расте 
                  изпреварващо спрямо останалите плащания, напомниха от 
                  синдиката. 
                  С 4,5% да се увеличат всички заплати, за да компенсират 
                  удвояването на осигурителната тежест, поиска Желязко Христов. 
                  Ако бюджетната заплата скочи с 5,5%, след приспадане на 
                  разходите за всички осигуровки- пенсия, здраве, болест, 
                  майчинство и ПКБ, заплатата на държавния служител ще нарасне 
                  чисто с 1,23 лева, изчислиха експертите на КНСБ.
