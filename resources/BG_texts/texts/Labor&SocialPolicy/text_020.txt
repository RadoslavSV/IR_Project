ПРАВИТЕЛСТВОТО обмисля промени в Данъчния процесуален кодекс, които ще позволят на министъра на финансите и на шефа на Националния осигурителен институт да имат достъп до банковите сметки и данъчните досиета на фирми и граждани, при това без специално разрешение от съда или прокуратурата. 
 
ГОСПОДИН ХРИСТОСКОВ, ЧИЯ Е ИНИЦИАТИВАТА ЗА ТАЗИ МЯРКА? 
- Инициативата беше естествено на Националния осигурителен институт, тъй като Данъчно-процесуалният кодекс засега ограничаваше достъпа до такава информация на контролните органи на НОИ. Но изгодата е взаимна. Ние ще получаваме информация за доходите на лицата с цел определяне на действителния размер на дохода, върху който се начисляват осигурителните вноски. От друга страна, знаете, че НОИ разполага с т. нар. персонален регистър, в който имаме данни за осигурителния доход, върху който се правят вноските в течение на цялата година - ние можем да предоставим тази информация и на данъчните власти. 
 
А ПО ТОЗИ НАЧИН НЕ СЕ ЛИ ДУБЛИРАТ ФУНКЦИИ С БЮРОТО ЗА ФИНАНСОВО РАЗУЗНАВАНЕ, ПРИ ТОВА ПО ЕДНА ПРОЦЕДУРА, СВЪРЗАНА С РАЗРЕШЕНИЕ ОТ СЪДА ИЛИ ПРОКУРАТУРАТА? И НЕ СЕ ЛИ НАРУШАВА БАНКОВАТА ТАЙНА? 
- Не, нямаме такова усещане. В случая става въпрос за получаване на информация за доходите на физическите лица, свързани с данъчните и осигурителните им задължения. Тази стъпка е част от общата ни стратегия за хармонизация на данъчната и на осигурителната основа - т. е. да се плащат и данъци, и осигуровки върху едни и същи доходи, а не върху различни доходи в зависимост от интересите на лицето. Това е стъпка и към създаването в бъдеще на т. нар. единна агенция по приходите. 
 
НЕ Е ЛИ ВСЪЩНОСТ ТОВА ЦЕЛТА - ДА СЪБИРАТЕ НЕ САМО ЗАДЪЛЖЕНИЯ, НО И ПАРИ ОТ ГЛОБИ, ЗА ДА МОЖЕ ДА СЕ ИЗПЛАЩАТ ПЕНСИИТЕ? 
- С парите от глоби не се събират такива суми, че те да въздействат на пенсионния фонд и да стигнем до повишаване на пенсиите, но с тези санкции ние искаме да накараме всички, които упражняват самостоятелна дейност, да изпълнят своя ангажимент към социалното осигуряване, а оттам да имат и осигурителни права, защото за разлика от данъците, които са безвъзмездни, осигурителните вноски са възмездни, т. е. акумулират се права, които впоследствие се ползват или по краткосрочното осигуряване - като болнични, майчинство и т. н., или по дългосрочното осигуряване под формата на пенсии за старост, инвалидни пенсии. 
 
ТОВА ОЗНАЧАВА ЛИ, ЧЕ С ПРИОРИТЕТ ЩЕ ИЗИСКВАТЕ ТАКАВА ИНФОРМАЦИЯ ЗА ДЛЪЖНИЦИТЕ СИ? 
- Не само за длъжниците. Просто ще имаме обмен на информация за всички физически лица, за техните доходи най-вече във връзка с така нареченото годишно изравняване за работещите със свободни професии и упражняващи самостоятелна дейност. За мен не е нормално средният доход на самоосигуряващите се да е почти близък до минималния доход, върху който те се осигуряват. Очевидно има укриване на доходи и целта е именно разкриване на тези укрити доходи в голямата маса от самоосигуряващи се, от самонаети лица. 
 
КАКВИ САНКЦИОНИРАЩИ ФУНКЦИИ ЩЕ ИМА НОИ В ТЕЗИ СЛУЧАИ? 
- При наличие на укриване на доходи, върху които не са платени осигурителни вноски, нашите контролни органи могат да налагат санкции. 
 
А С БЮРОТО ЗА ФИНАНСОВО РАЗУЗНАВАНЕ ВСЕ ПАК ЩЕ ИМАТЕ ЛИ НЯКАКВИ КОНТАКТИ И СЪДЕЙСТВИЕ? 
- Засега нашите преки контакти са с Главна данъчна дирекция и на териториално ниво нашите териториални поделения си сътрудничат с териториалните звена на данъчната администрация. Пак казвам - ние имаме споразумение, което сега ще стане още по-ефективно. Освен това осъществяваме и съвместни ревизии и тази промяна в Данъчно-процесуалния кодекс ще ни помогне именно за по-голяма ефикасност на тези съвместни ревизии. 
Промените в ДПК означават повече приходи и в данъчната администрация, и в НОИ. А когато данъчната основа и данъчната и осигурителната тежест се разпределят върху една по-широка основа, върху повече хора, това е предпоставка за намаляване на данъците и на осигурителните вноски. 
