ПРЕЗ 2001 Г. БЕШЕ ИЗГРАДЕНА ТРИСТЕПЕННАТА ПЕНСИОННА СИСТЕМА 

АНИ НИКОЛОВА  

НЕ МОЖЕ да се отрече, че изтеклата 2001 г. бе изключително динамична за допълнителното пенсионно осигуряване. Годината постави началото на няколко направления. На пазара за първи път заработиха лицензирани пенсионноосигурителни дружества, които учредиха фондове за допълнително пенсионно осигуряване и всъщност започна практическото осъществяване на пенсионната реформа. В началото на 2001 г. започна изграждането на задължителното осигуряване с началото на дейността на професионалните пенсионни фондове. През есента с края на кампанията по набиране на осигурени лица за универсалните фондове всъщност беше изграден и вторият елемент от т. нар. втори стълб и в момента функционира тристълбова пенсионна система - задължително обществено осигуряване, допълнително задължително и допълнително доброволно пенсионно осигуряване. Направеното в областта на пенсионната реформа, която се счита за една от най-успешните, даде повод да се заговори за български пенсионен модел, високо оценен от редица международни експерти от цял свят. 
 
БИЗНЕСЪТ 
Лицензирането на дружествата за доброволно пенсионно осигуряване и легитимирането на дейността им създаде благоприятни условия за развитието на бизнеса. В разпределянето на този нов и нетрадиционен за страната ни пазар се включиха 10 компании, от които 9 бяха лицензирани в края на 2000 г. От тях 7 бяха заварени дружества и 2 новоучредени. Лиценз беше отказан на едно дружество. Лицензираните компании регистрираха по три пенсионни фонда - професионален, универсален и доброволен. Първоначалната конфигурация на бранша, за която се предполагаше, че ще се запази поне няколко години, започна да се променя само шест месеца след лицензирането. През юли миналата година Берлинише Лебен обяви, че се оттегля от пазара. В момента тече процедура по ликвидация на дружеството, като осигурените в него лица се прехвърлят в останалите дружества по план, одобрен от Държавната агенция за осигурителен надзор /ДАОН/. 
За разлика от доброволното пенсионно осигуряване, което от 1994 г. проправяше пътя за заемането на съществуващата пазарна ниша, задължителното осигуряване стартира през януари 2001 г. със създаването на професионалните фондове. Те бяха първият елемент от т. нар. втори стълб и всички бяха поставени пред равен старт. Реално професионалните фондове започнаха да работят веднага след учредяването им и имаха на разположение само два месеца, за да привлекат осигурени лица, работещи в условията на първа и втора категория труд. Заварените дружества разчитаха преди всичко на изградения през годините имидж и на това, че са познати на пазара, докато новоучредените компании заложиха на други критерии - например акционерно участие или традиции в пенсионното осигуряване в чужбина. Недостатъчното време предизвика известни притеснения сред бранша, още повече че това съвпадна с разяснителната кампания, която имаше за цел да обясни какво е това допълнително пенсионно осигуряване, при това и задължително. Но тъй като пазарът на първа и втора категория труд се оказа доста свит, фондовете успяха да се справят и в момента в тях общо са осигурени близо 120 000 души. Най-голям брой осигурени лица привлече ППФ Доверие - близо 46 000 души, което му осигури 38.48% от пазара. След него се нареди ППФ Алианц-България с 26 000 осигурени и съответно с 22.13% пазарен дял. На трето място е ППФ Съгласие, в който се осигуриха 19 000 души и това му донесе 16.29% от пазара. Към 30 септември 2001 г. активите на професионалните фондове възлизат на над 38 000 лв. 
По-интересна, но доста по-напрегната и изнервяща се оказа кампанията за избор на универсален фонд. Това беше предизвикано от атрактивността на самия пазар, чийто потенциал е значително по-голям от този на професионалните категории. Дружествата вече бяха набрали необходимата инерция и опит и веднага влязоха в люта конкуренция за 1.5 милиона души, родени след 31 декември 1959 г. Освен масираната рекламна кампания, която заля цялата страна, фондовете включиха и цяла армия от осигурителни посредници, чийто брой към края на септември достигна 31 000 души. За разлика от хората, работещи в условията на първа и втора категория труд, които бяха концентрирани в определени предприятия, при универсалните фондове достигането до осигурените лица беше доста по-трудно. Голямото изнервяне дойде в края на кампанията, когато открито се заговори за масово дублиране на заявления, а за немалка част от тях имаше и съмнение за фалшификации. Добрият тон между дружествата окончателно бе нарушен и те се разделиха на две групи - големи и малки, които взаимно се обвиняваха в това, че умишлено дублират и фалшифицират заявленията за участие в универсален фонд. Повод за това се оказа неприетата по това време Методика за служебно разпределение на лицата, неизбрали универсален фонд, и начинът за тяхното разпределение - пропорционален на броя на осигурените лица или поравно между осемте фонда. Големите фондове настояваха за пропорционално разпределение, а малките искаха това да стане поравно. В крайна сметка се стигна до компромисен вариант - пропорционален принцип за неизбралите универсален фонд и поравно за лицата с дублирани заявления. 
Кампанията приключи на 30 септември, като в момента НОИ все още обработва подадените от фондовете заявления, които имаха краен срок до 19 октомври. Според данни на НОИ към тази дата там са постъпили 1 218 320 заявления и до момента са обработени над 800 000. Голямото притеснение за дублажи се оказа преувеличено и те са не повече от 5% от общия брой. 
И в кампанията за универсалните фондове начело на класацията застана универсалният фонд на ПОК Доверие, който по брой осигурени лица зае 38.24% от пазара. След него се нареждат УПФ Алианц-България с 19.86% и УПФ Съгласие - с 13.06%. Останалите фондове имат под 10%, но всички са надхвърлили необходимия минимум от 30 000 осигурени лица. Оттук нататък бъдещето на тези фондове зависи от техния мениджмънт и от това как се управляват и инвестират парите на осигурените лица. Това ще се отрази върху доходността на събраните в индивидуалните партиди средства, което всъщност ще бъде един от основните елементи на конкуренцията между фондовете. Регламентът дава възможност веднъж годишно осигурените лица да сменят избрания от тях фонд, ако не са доволни от неговата мениджърска и инвестиционна политика. Направените разчети показват, че втората пенсия от задължителен фонд трябва да замества 25% от доходите, които лицето е получавало в работоспособна възраст. 
Тъй като осигуряването в универсалните фондове започна от 1 януари 2002 г., от НОИ се надяват до края на месеца да бъдат готови с окончателните данни и да могат да направят служебното разпределение за тези, които не са направили личен избор. Данъкът за държавното обществено осигуряване за 2002 г. ще бъде 29%, като 2% от него ще се отделят като вноска за универсалния фонд. Вноската ще се поделя между работодател и работник, като съотношението за 2002 г. вече ще е 75:25. Нейният размер ще се определя всяка година с бюджета на НОИ, като тенденцията е процентът да се увеличава и постепенно да достигне до 7%. За разлика от универсалните фондове при професионалните вноската е изцяло за сметка на работодателя, като за първа категория труд тя е 12% от брутното възнаграждение и съответно 7% за втора категория. 
Кампаниите по набирането на осигурени лица за задължителните фондове рефлектираха благоприятно върху развитието на доброволното пенсионно осигуряване като цяло. Все повече българи започнаха да се замислят за старините си, като прецениха преимуществото на капиталовопокривния принцип, на който са изградени вторият и третият стълб. По данни на ДАОН за деветмесечието на 2001 г. над 450 000 души са осигурени в доброволните пенсионни фондове. По този критерий с най-голям пазарен дял е ДПФ Алианц-България - 51.81%, след него се нарежда ДПФ Доверие - с 18.94%. Останалите 30% от пазара се поделят между шестте фонда, като всеки от тях държи под 10%. Активите на доброволните фондове към същия период възлизат на 115 351 000 лв., като в сравнение с края на 2000 г. те са нараснали с 33.14%. Тази възходяща тенденция вероятно щеше да продължи и през миналата година, но промени в данъчните закони започнаха да отказват хората да се осигуряват за допълнителна пенсия. Става въпрос за 20% еднократен данък, който лицето трябва плаща, ако изтегли парите си преди настъпването на възрастта за пенсиониране или ако прехвърли средствата на свои роднини. Данъкът се опрощава само ако акумулираните средства се използват по предназначение, т. е. за пенсия. Тъй като вноските в доброволен пенсионен фонд не се облагат на изхода, много хора използваха тази възможност за избягване на данъците. Именно това накара законотворците да въведат този данък, който накара близо 10 000 души в края на годината да изтеглят парите си от доброволните фондове. 
