Регистрирането на трудовите договори подлуди работодателите
ЕКАТЕРИНА ТОТЕВА, ЕЛЕНА ГЕЛОВСКА 20/1 - 20:32 ч.

   

 

Само двадесет дни след като влезе в сила изискването новите трудови договори да се регистрират в Националния осигурителен институт (НОИ), заваляха оплаквания от всички страни, а работодателите вече измислиха вратички, за да избегнат недоразуменията на наредбата и бюрокрацията. 

Поредният проблем, който изскочи в последните дни, е, че служителите, които са назначени след началото на годината, не могат да започнат работа, а работодателите не могат да разчитат на тях заради необмислени разпоредби. Наредбата беше обнародвана на 29 декември 2002 година и задължава собствениците на компании в тридневен срок от сключването на трудовия договор да уведомят за него НОИ. В документа обаче няма срок, до който служителите на института трябва да отговорят на уведомленията, нито санкции при разтакаване от страна на администрацията. През това време положението на наетите е "висящо". 

За да влезе в сила новият договор, работодателят трябва да получи копие от справката на НОИ, а служителят да се подпише върху нея. Работодателите се принуждават да оставят празно място за датата, от която трудовият договор е в сила, защото не могат да предвидят кога ще дочакат отговор от НОИ. "Принуждават ме да измислям вратички в закона, досега съм открила две, но ще измисля и пет, ако продължават да ме притискат", заяви мениджър по човешките ресурси в частна компания. Една от тях е договор да се сключи със задна дата от края на декември, когато наредбата още не беше в сила. Друг начин да се заобиколят проблемите с института е гражданският договор. За времето, в което чака обратната връзка от НОИ, работодателят може да бъде проверен и глобен от инспекцията по труда, защото използва труда на "несъществуващ" според регистрите на НОИ служител. Близо сто наети след 1 януари работници, за които НОИ не е бил информиран, е установила Главната инспекция по труда до средата на месеца. Работодателите са били глобени с по 1000 лева за всеки случай. 

От началото на годината в осигурителния институт са получени 60 000 уведомления. От регистрираните досега 27 854 са за нови сключени трудови договори, 4462 са за прекратени правоотношения, а останалите 15 000 още не са обработени. 

Според чиновници от НОИ, пожелали да останат неназовани, те масово връщат документи, когато са нередовни, с указания за корекции. На двете гишета в централата на института, в които става приемането на уведомленията, в понеделник се бяха събрали няколко десетки представители на работодатели. Повечето от чакащите бяха дошли, за да проследят лично как ще бъдат приети документите им и не разчитаха на пощенските услуги. Спестявам време, като се информирам лично и ако има грешки, на място да ги поправя, за да не ме мотаят по пощата, коментира едноличният търговец Георги Тодоров. "Ако си пратя документите по пощата, не вярвам, че ще получа отговор за по-малко от две седмици, и ако трябва нещо да поправя, договорът няма да бъде сключен и след месец", допълни той. 

Според чакащите работното време на НОИ между 8 и 16 часа с едночасова почивка по обед е недостатъчно. Някои казаха, че ще трябва да дойдат утре отново, защото следобед са планирали други задачи. Нито ми плащат за да вися там, нито сме назначили някой, който да движи само предаването на документите в НОИ, каза представител на малко предприятие. 

Шестте служителки в една от стаите не съкратиха обедната си почивка дори и с минута с аргумента, че са претоварени през приемните часове. След 16 часа започваме обработката на получените по пощата уведомления, каза една от тях. По-добре е това с пощите да отпадне, защото при нас пристигат документи, които са пълни с грешки, добави тя. Дружествата с регистрация в София са приканвани да си донесат лично документите, за да е по-лесно на чиновниците. 

Според наредбата работодателите имат право да изпратят уведомленията и по пощата, и по електронен път. Според служителките в НОИ личното обслужване на клиентите с редовни документи отнема не повече от минута. Бавят ни хора, които не са си направили труда да прочетат наредбата и наше задължение е да им я обясним, каза жена от гишето. Според работодателите обаче не всички служители на НОИ, особено извън София, са обучени да прилагат наредбата. Вероятно притиснати от времето, те предпочитат да отговорят само на първия въпрос и бързат да затворят телефона, оплакаха се работодатели. В София дневно по пощата се изпращат по около 30 - 40 уведомления, десет работни дни от влизането в сила на наредбата бяха обработени 111 документа. Незначителен е броят на постъпилите по електронен път уведомления, казаха служителите на столичното управление на института. 

Работодателите най-често забравят до подпишат и подпечатат уведомлението, каза началникът на дирекция "Осигурителни вноски и краткосрочно осигуряване" в столичното управление за социално осигуряване Емилия Иванова. Според нея сред най-честите пропуски са неправилно определените професии, кодът на които не съответства на националния класификатор, или грешки в името на икономическата дейност. Кодовете не са съобразени с многообразието на професиите, смятат работодателите. Такава грешка може да стане причина за многократно връщане от НОИ на уведомленията, без да е сигурно, че следващия път кодът ще бъде приет като правилен. Икономическите дейности и професиите в тях бяха определени в края на миналата година с въвеждането на минималните осигурителни прагове. 

От НОИ припомниха, че работодателите трябва да приложат към уведомлението и придружително писмо с данни за дружеството в два екземпляра, за да не им бъдат върнати документите. Това е така, защото единият от листовете се връща на работодателя, а НОИ няма финансова възможност да го преснима. Върнатите документи от НОИ са придружени с указания за непълнотите и грешките в тях, твърди Емилия Иванова. Тя припомни, че според документа уведомления за над пет договора трябва да се предоставят задължително на дискета. Няма пречка дискетата да се изпрати с бандеролна пратка, рискът от повреждането й обаче е за сметка на работодателя, каза тя. 

Според работодателите с наредбата се утежнява прекратяването на трудовите договори. В документа е записано, че само договори, които вече са регистрирани в НОИ, могат да бъдат развалени. Добре поне че разрешават да подаваме двете уведомления - за сключване и за прекратяване наведнъж, коментира едноличният търговец. От металургичния комбинат "Кремиковци" заявиха, че засега нямат проблеми с договорите, защото предварително са се уговорили с НОИ да изпращат уведомленията по електронен път. Освен това заводът имал достатъчно персонал в отдел "Личен състав", който да се занимава само с тези документи. 

В наредбата не са предвидени глоби заради закъснение на работодателите при предаването на уведомленията, съобщиха от НОИ. Санкциите са предвидените в Кодекса за задължителното обществено осигуряване. При повторно нарушение глобите достигат до 2000 лв. До 30 април, когато изтича срокът за регистрация на заварените трудови договори, със сигурност не възнамеряваме да глобяваме никого, каза Иванова. Очаква се през тази година с промени в Наказателния кодекс парламентът да гласува предложението на депутати от НДСВ работодател, който не внася осигуровки, да бъде наказван със затвор. 




