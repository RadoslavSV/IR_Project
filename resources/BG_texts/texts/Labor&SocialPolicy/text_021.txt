НЕИЗПЛАТЕНИТЕ ЗАДЪЛЖЕНИЯ КЪМ ОСИГУРИТЕЛНИЯ ИНСТИТУТ ЩЕ СЕ СЪБИРАТ И ОТ ВЗЕМАНИЯТА КЪМ ТРЕТИ ЛИЦА 

ГЕРГАНА ИВАНОВА  

НОВ текст в Кодекса за задължително обществено осигуряване приеха депутатите от социалната комисия при второто четене на документа. Според него когато контролните органи на Националния осигурителен институт установят, че са съставени документи с невярно съдържание с цел да се избегне плащането на дължими осигурителни вноски за Държавното обществено осигуряване, здравното осигуряване и допълнителното задължително пенсионно осигуряване в големи размери, те са длъжни да уведомят органите на прокуратурата. Вносители са Валери Цеков от НДСВ и Хасан Адемов от ДПС. Спорен остана въпросът какво се разбира под големи размери, защото съгласно НПК големи са сумите над 3000 лв., а особено големи - над 12 000 лв. 
Друга поправка регламентира, че сумите по влезли в сила разпореждания, които не са изплатени доброволно, се събират освен чрез запор върху движимите или недвижимите вещи на длъжниците, както бе досега, а и чрез вземанията им към трети лица. 
Чрез поредната поправка пък ще се облагодетелстват бъдещите пенсионери, тъй като досега при пенсиониране се вземаше предвид средният осигурителен доход за страната за предходната година. Сега се предлага да се взема предвид средният осигурителен доход за 12 календарни месеца преди срока на отпускане на пенсията. Това означава, че ако някой се пенсионира например през октомври т. г., ще се вземе предвид периодът септември 2002 - септември 2003 г., а не както сега - базата да е доходът от 2002 г. По този начин ще се постигне значително нарастване на изчисления размер на пенсията, твърдят от осигурителния институт. Премахването на тавана на пенсиите от догодина пък ще струва на НОИ 150 000 млн. лв., заяви управителят Йордан Христосков. 
На заседанието се чу и едно много интересно предложение от страна на КНСБ. Ася Гонева предложи въвеждането на правна норма, чрез която да се регламентират данните от персоналния регистър, който се поддържа сега от НОИ, да имат тежест при доказване на осигурителен стаж. 
Готовите текстове за криминализиране неплащането на социални осигуровки вече са съгласувани с правосъдното министерство, съобщи Христосков. Предстои да бъдат внесени и приети като текстове от Наказателния кодекс. 
 
40 000 фирми са излезли от сивата икономика благодарение на задължителната регистрация на трудовите договори от началото на годината, съобщи министърът на труда Лидия Шулева. Броят на новите трудови договори, регистрирани в периода между 3 и 20 февруари, вече е над 180 000. Това би трябвало да означава, че в този период са открити 180 000 нови работни места. Всички тези договори обаче са на хора, които допреди месец-два са работили на черно, коментира Шулева. Проверка засякла, че през януари 27 000 души са регистрирани едновременно като безработни в бюрата по труда и като работещи, които се осигуряват в НОИ. Показателен за ефекта от въвеждането на минимални осигурителни прагове е размерът на приходите в НОИ. За първите 14 работни дни на февруари те са 99 млн. лв., което е с 21 млн. повече в сравнение със същия период на предходния месец. 
