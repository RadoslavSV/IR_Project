      Емисия: Четвъртък, 6 Януари 2000
                    
                  ЕС да не забравя, че и Югославия е на Балканите
                  “Какво още може да проспи Западна Европа, ако продължава така 
                  безкритично да приглася на американските въжделения и прищевки”
                  Страхил Лозанов
                  Вярно е, че за 40 години в прегръдките на СИВ и Варшавския 
                  договор страните от Източна Европа не можаха да забогатеят. 
                  Затова пък някои от тях поне запазиха способността си да 
                  мислят и действат самостоятелно. 
                  За същото време в прегръдките на НАТО страните от Западна 
                  Европа успяха да забогатеят. През последната година обаче се 
                  породиха сериозни съмнения могат ли те все още да разсъждават 
                  и действат другояче, освен под задокеанската диктовка. 
                  Бедна Русия не можа да бъде заблудена от изобилната 
                  американска фразеология в защита на човешките права, с която 
                  САЩ се опитват да прикрият своя стремеж към силно политическо 
                  и военно присъствие на европейска територия. До ден днешен 
                  обаче не е намерен отговор защо Западна Европа се съгласи САЩ 
                  да бомбардират Белград. Нима Балканският полуостров не й беше 
                  нужен?
                  Вряла и кипяла в подобни дела, Русия много добре знае, че няма 
                  смисъл да се правят опити за сваляне на законен президент в 
                  която и да е държава, ако той има подкрепата на цялото 
                  общество. Но Западна Европа не може да се отърси от 
                  натрапчивата американска фикс-идея, че именно Милошевич и само 
                  той дестабилизира Балканите и пречи за пагубна изолация на 
                  Югославия от общоевропейските процеси. 
                  Русия има много точна представа с какво може да я застраши 
                  разширяването на НАТО и какви изгоди може да й даде 
                  разширяването на ЕС. Кой обаче в Западна Европа би могъл да 
                  даде ясен отговор как новите структури на ЕС за обща външна 
                  политика и сигурност ще взаимодействат с наличните структури 
                  на НАТО и в каква степен САЩ ще запазят или загубят в тях 
                  своята “ръководна роля”?
                  Колкото и да изглежда “слаба”, Русия няма да допусне нова 
                  ислямска държава да откъсне от територията й Каспийския 
                  регион. Западна Европа обаче упорито забравя безумните анти 
                  руски закани, взривените жилищни сгради в Москва, и охотно се 
                  присъединява към американските крокодилски сълзи за 
                  “хуманитарна катастрофа”, в чието възникване съвсем невинните 
                  ислямски терористи нямат никакво участие. Нима обединеният 
                  вътрешен пазар на ЕС вече не е в състояние да прозре, че не 
                  САЩ, а Русия е сигурният източник на петрол, природен газ и 
                  ред други суровини. 
                  Какво още може да проспи Западна Европа, ако продължава така 
                  безкритично да приглася на американските въжделения и прищевки:
                  След като пак стъпи здраво в Кавказ, Средна Азия и част от 
                  Персийския залив, Русия неминуемо отново ще обърне погледа си 
                  към Косово.
                  Когато официално бъде потвърдено, че Резолюцията на ООН за 
                  Косово не се изпълнява, Милошевич вече няма да е сам.
                  Може ли някой стопороцентово да гарантира, че Югославия няма 
                  да бъде приета в съюза на Русия и Беларус? Как ще изглаждат 
                  тогава КФОР?
                  Ако всичко това се случи, световният политически шум ще бъде 
                  стократно по-силен от този по повод чеченските събития. Но 
                  “сплотената евроатлантическа общност няма да бъде в състояние 
                  да предприеме абсолютно нищо реално, както се случи в Прищина 
                  през юни и в Грозный през декември.
                  Швейцарското “бяло петно” върху картата на ЕС може само да 
                  поражда въпроси, но ще бъде резултат единствено от 
                  непростимата мудност и недалновидност на западноевропейските 
                  държави. Крайно време е ЕС да престане да се занимава само със 
                  себе си и да започне автономно да мисли и твърдо да защитава 
                  своите интереси върху цялата територия на Балканския 
                  полуостров.
