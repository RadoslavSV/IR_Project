Емисия: Вторник, 1 Февруари 2000
                    
                  Патриархът на Русия Алексий Втори благослови войната в Чечения
                  Журналисти обвиниха Москва в незачитане правото на информация
                  Държавният механизъм е разхлабен, смята и.д. президентът Путин
                  Патриархът на Русия Алексий Втори благослови войната в Чечения 
                  в телевизионно интервю като призова за нейното продължаване, 
                  за да бъде изкоренен "международния тероризъм". 
                  "Убеден съм, че ние си имаме работа с международния тероризъм 
                  и трябва да сложим край на това, ако искаме да живеем в мир", 
                  заяви патриархът пред руската НТВ след литургия в московския 
                  Храм на Христос Спасителя в памет на загиналите руски войници 
                  в Чечения. 

                        Руски войници водят сражение в покрайнините на Грозни, 
                        където чеченците разчитат главно на снайперисти.
                        Снимка: АП

                  Алексий II отхвърли твърденията, че военната кампания 
                  причинява страдания на мирното население в Чечения. “Когато 
                  казват, че трябва да се мисли за мирните жители, често 
                  забравят, че в Москва, Волгодонск и Буйнакс, където 
                  терористите взривиха жилищни блокове, също загинаха мирни 
                  хора”, заяви патриархът.
                  На церемонията в храма Алексий Втори връчи ордена на Руската 
                  православна църква на началника на Генералния щаб ген. 
                  Анатолий Квашнин и на заместника му ген. Валерий Манилов. На 
                  военни от по-нисък ранг т.е. тези, които реално воюват в 
                  Чечения, църковни награди ще бъдат раздадени на място, 
                  съобщиха източници, присъствали на церемонията. Нито един 
                  отличил се на фронта войник или офицер не е бил поканен на 
                  литургията.
                  Междувременно руските власти бяха обвинени в “явно нарушаване 
                  на правото на гражданите да получават пълна и достоверна 
                  информация”, съобщи радио “Ехото на Москва”. Журналистите от 
                  радио “Свобода” със специална декларация призоваха 
                  правителството и военните да съдействат за освобождаване на 
                  кореспондента на радиото в Чечения Андрей Бабицки. Той изчезна 
                  на 18 януари, а след няколко дни стана известно, че е 
                  арестуван от руски военни в Чечения. Според осведомени 
                  източници Бабицки се намира в следствен изолатор в Наурския 
                  район, Северна Чечения. 
                  Войната в Чечения може да се проточи, даде да се разбере вчера 
                  командващият Източната групировка войски в Чечения ген. 
                  Генадий Трошев, цитиран от “Ехото на Москва”. “Ние ще унищожим 
                  бойците до последния от тях, колкото и време да ни трябва – 
                  ден, два, месец, година”, заяви генералът. Според него 
                  ожесточените сражения продължават като сега основната част на 
                  чеченските групировки се е съсредоточила в териториите, 
                  разположени между равнините и планините. Трошев призна, че 
                  многобройните опити да се преговаря с чеченските командири до 
                  нищо не са довели. Въпреки това Москва и вчера съобщи, че в 
                  Грозни се предават чеченски бойци. Само в неделя това били 
                  направили 100 души, посочи военният министър Игор Сергеев. 
                  Командването обяви още, че руските войски са успели да 
                  превземат стратегическия площад “Минутка” в центъра на 
                  чеченската столица.

                        Ред и закон
                        “Държавният механизъм на Русия е разхлабен”, заяви и.д. 
                        президентът Владимир Путин на заседание на ръководството 
                        на Министерството на правосъдието. Би трябвало да се 
                        удивяваме, че изобщо стават някакви реформи, добави 
                        Путин, според когото коефициентът на полезно действие на 
                        държавната машина е изключително нисък. По думите му 
                        Русия се задъхва от липсата на понятна юридическа база. 
                        Диктатура на закона – това е единствения тип диктатура, 
                        към която сме задължени да се стремим, заяви Путин.

