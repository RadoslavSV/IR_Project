Обичам Франция дори с атомна бомба, обаче Ирак направо ме ужасява 

Д-р Джон Хълсман, старши изследовател в „Херитидж фаундейшън“*, пред „Капитал“ 

Защо САЩ не изчакат още някой и друг месец оръжейните инспектори в Ирак? В крайна сметка за това време едва ли може да се очаква Саддам да постигне напредък в оръжейните си програми. 

- Чувам този аргумент от много страни, сякаш ситуацията в Ирак се е появила изневиделица. В последните години САЩ твърде много следваха събитията и когато променихме политиката си - наистина да принудим Саддам да се разоръжи, вместо да чакаме Багдад да ни налага дневния ред, се създаде впечатлението за някаква особена активност. САЩ са толкова настоятелни, защото за последните години Ирак е нарушил 16 резолюции на ООН и упорито работи за възстановяването на програмата си за биологични оръжия. С биологичните си оръжия Ирак е заплаха за региона, а след седем-осем години, когато Багдад има ядрени оръжия, със сигурност отново ще нападне Кувейт. Впечатлението за прибързаност се създава и от липсата на широка подкрепа. Но след като САЩ трудно намират съюзници сега, когато Ирак няма оръжие за масово поразяване, каква е гаранцията, че ще намери тогава, когато Саддам Хюсеин има атомна бомба в арсенала си. Не искам да чакам за димящ пистолет в ръцете на Саддам Хюсеин, защото по дефиниция аз вече бих бил мъртъв. 

Ако използваме метафората с димящото дуло, доказателствата в доклада на британското правителство преди няколко месеца и сега тези на оръжейните инспектори повече ми приличат на воден пистолет? 

- При цялото ми уважение, европейското възприятие на заплахите към сигурността в началото на ХХI век не е много прецизно. Мисля на всички вече им е ясно, че Ирак има програма за биологични оръжия, има антракс, има зарин, има VХ, че е работил върху ботулин. Да не говорим за балистичните им ракети. Ирак не се е озовал току-така в международния дневен ред. За хората съдите по сегашните и миналите им дела, а Багдад има богата история. Франция има ядрени оръжия, Великобритания също има ядрен арсенал, но на никого не би му хрумнало да се притеснява от тях, защото и Франция, и Великобритания са демократични страни, уважават човешките права и нямат желание да доминират Европа. Важна е характеристиката на режима. Обичам Франция дори с атомна бомба, обаче Ирак направо ме ужасява. И честно казано, това трябва дваж повече да притеснява Европа, защото Старият континент е напълно зависим от Персийския залив. Надявам се, казвам го съвсем меко, Берлин и Париж най-накрая да разберат това. 

Все пак няма ли шанс конфликтът да бъде разрешен с невоенни или паравоенни средства - преврат или дори политическо убийство? 

- Със сигурност бихме искали, но това, което чувам във Вашингтон от разузнаването, не е много оптимистично. Вероятността за успешен преврат е от порядъка на 5-10%. Честно казано, едва ли някой би заложил на 10-процентен шанс. Отстраняването на Саддам без война очевидно е най-добрият изход, защото никой не иска да води война. Понякога обаче имам усещането, че нашите западноевропейски партньори забравят, че войната може и да води към добро. От моята гледна точка на американец, през студената война, Първата и Втората световна война, гражданската война и дори по време на американската революцията силата беше използвана, за да направим света по-добър, отколкото е бил преди. 
Силата не е непременно лоша или добра, важното е за какви цели ще се използва. 
Някой път обаче има неща, които са по-лоши и от война - представете си Саддам с ядрено оръжие по време на войната в Персийския залив. 

Да, но перспективата за война се посреща доста негативно в Европа. Последните забележки на министъра на отбраната Доналд Ръмсфелд за „старата“ и „новата“ Европа бяха посрещнати направо с яростна буря. Това не ви ли притеснява? 

- Не, и знаете ли защо? Защото думите му бяха самата истина. Ако кажете, че САЩ нямат влияние върху световните дела, ние бихме се изсмели. Европа реагира така поради чувство за малоценност, тя просто не съществува. Великобритания, Испания, Италия и Холандия и Дания вероятно подкрепят американската позиция, а Франция, Люксембург и Белгия вероятно подкрепят немската позиция. Това обединена позиция ли е? Всъщност Ръмсфелд каза, че царят е гол, и това трябваше да бъде направено 30 години по-рано. Именно поради тази причина САЩ водят своята външна политика в Европа на двустранна основа - страна по страна, защото идеята, че ЕС има нещо като обща политика в областта на отбраната и външните работи, честно казано, е фикция. 
Нека бъдем откровени - международната политика се опира на мощта. Европейските страни имат абсолютното право да се съгласят или не с нас. Нашите национални интереси обаче се простират отвъд това, с което Европа се занимава - конвентът, еврото, разширяването на ЕС и НАТО. Ние имаме глобални отговорности и аз бих препоръчал на европейците да слушат всяка дума на държавния секретар Колин Пауъл, която ще каже през следващите десет дни. Бих се радвал, ако повече страни се присъединят към нас, но САЩ си запазват правото както всяка суверенна страна да защитават своята сигурност. 

Изявлението на Ръмсфелд обаче може да означава, че САЩ са просто бесни на европейската позиция? 

- Това може и да е вярно, но все пак трябва да ме убедите, че това, което казах преди малко, е погрешно. Разбира се, на Франция може и да й се иска САЩ да са нервирани, но пък убедете ме, че Париж може да говори от името на цяла Европа. Тези времена, дори и да ги е имало, са отшумели заедно с генерал Де Гол. 

Защо САЩ толкова настояват за подкрепа от страна на източноевропейските страни? Дори всички източноевропейци плюс страните, които изброихте преди това, да застанат зад Вашингтон, едва ли може да се говори за широка международна подкрепа. 

- Важното е, че по този начин се отрязва възможността на Франция и Германия да имат право на вето върху американските акции. Не може Париж и Берлин да действат като лилипутите, които се опитват да вържат Гъливер - това е абсурдно! В същото време защо да нямаме подкрепата на нашите съюзници, които са настроени повече проамерикански, отколкото, да кажем, Франция. Защо Полша да не участва или пък Чехия, чийто президент Вацлав Хавел беше дори по-красноречив, отколкото който и да било представител на администрацията на Буш. Унгария вече е дала база, в която се обучават лидерите на иракската опозиция. Освен това нека не заиграваме толкова с проамериканската позиция на източноевропейците. Фактът чисто и просто е, че тези страни имат абсолютно същото значение, както и всяка друга страна - членка на НАТО, и затова САЩ им отделят толкова много внимание. 

Тогава как ще отговорите на критиките, че източноевропейците ви подкрепят, защото от Вашингтон зависи приемането им в НАТО? 

- Това до известна степен може и да е вярно, но по-важното е дали всъщност източноевропейците не действат по този начин, за да защитят националния си интерес. Французите също действат спрямо техния национален интерес. Ние също го правим. Това за мен е достатъчна причина. Примерът с Турция може да ни помогне да разберем по-добре какво имам предвид - 80% от турците са против каквото и да било участие на тяхната страна в операция срещу Ирак. Правителството обаче е доволно, че МФВ им дава 16-милиарден стендбай заем. На тях също им харесва, че САЩ подкрепиха Анкара в усилията й да получи дата за членството в ЕС, харесва им, че САЩ вършат толкова работа около Кипър. Това са рационални очаквания и така работи светът. Не мисля, че това са цинични изчисления. Честно казано, ми се иска по-често да си говорим за интереси, защото така светът ще стане много по-лесен за разбиране и ще можем да се отървем от цялото лицемерие. Идеята, че Франция прави всички тези обструкции в името на международната общност, ми изглежда като шега. Да сте чували за резолюция на Съвета за сигурност по повод някоя френска ненамеса в Африка - не. Няма. На французите просто не им отърва. 

Не мисля, че Кот д'Ивоар е поне наполовина толкова опасен, колкото е Ирак. 

- Това естествено е вярно, но фактът е, че французите действаха едностранно. Не е ли така? Ето това е лицемерие - обвиняват ни в неща, които те правят с чиста съвест. 

Веднъж казахте, че ако Тони Блеър не подкрепи САЩ във войната с Ирак, това ще означава край на „специалните отношения“ между Лондон и Вашингтон. Ще имат ли такъв край и отношенията с източноевропейците, ако те се опитат да намерят някакъв среден път? 

- Вижте, в момента Великобритания е втората по-важност страна в света. За разлика от Германия, която няма никакво влияние, във Вашингтон и дори моят стажант е по-добре поставен. Ако искаш да имаш значение, трябва да се съобразяваш със световните сили. И Тони Блеър прави точно това - благодарение на него САЩ тръгнаха по пътя на ООН. Това беше нещо като във филма „Сънданс Кид и Буч Касиди“ (във филма Сънданс беше стрелецът, а Буч умникът - бел. ред.) - аз ще те подкрепя за политиката ти, но ти трябва да ме подкрепиш за начина, по който това ще бъде направено. И Блеър беше абсолютно прав в тази своя политика - ще влезем в Ирак, но първо трябва да изчерпим всички традиционни средства, за да получим подкрепа. Великобритания обаче ще трябва да върви с нас, защото не можеш постоянно да парадираш с тези „специални отношения“, а когато дойде времето да заложиш нещо, да се измъкнеш. Сънданс следваш Буч до края. 
Източноевропеците имат два очевидни полюса на притегляне - Вашингтон и Брюксел. Близостта към тези полюси зависи от оценката на техния национален интерес. Мнозина в Източна Европа не искат да бъдат доминирани от никого, което ми действа като освежител на фона на цялта интеграционна реторика - тези страни имат минало, през което са били достатъчно дълго потискани, и затова са склони на недогматични решения. 
Проектирайки политиката си за всеки конкретен въпрос, Вашингтон избира партньорите си спрямо него. САЩ все повече ще предпочитат да взимат черешката от тортата (само най-добрите партньори), вместо да получават одобрението на цялото НАТО. Колкото до Ирак, ние ще кажем: вижте, с нас са Полша, Чехия, Унгария и т.н., което ни дава основания да отидем и да свършим работата в Персийския залив. Източноевропейците също ще избират по кой въпрос от кого ще търсят подкрепа. Това е начинът, по който светът ще работи. Това ще бъде много по-хлабав алианс в сравнение с времето от студената война. Това означава ли, че САЩ са циници, или просто, че действат умно и се опитват да си осигурят колкото се може по-широка дипломатичска подкрепа. Съюзниците от НАТО вечно се оплакват, че не искаме мнението им. И като го поискаме, вижте какво става. 

Кога все пак ще свърши войната срещу тероризма. Предстоят ли след Ирак другите страни от „оста на злото“ и не е ли твърде имперски американският подход? 

- Ние не изграждаме империя, ние просто сме силата, която определя дневния ред на света. Уникалното нещо в САЩ за разлика от всяка друга свръхсила - СССР, Третия райх, Британската империя и т.н., е, че ние нямаме абсолютно никакви териториални претенции. За какво ни е Ирак?! Та той може да бъде по-малко от 1% от американския пазар. Затова мисля, че САЩ са и в по-добра позиция, защото светът знае това. Вижте близката ни история - всичко е толкова очевидно. Колкото до така наречената петролна политика - моля ви, предайте на левицата да си измисли друг аргумент. Ясно е, че постояната цел на Саддам е да влезе в Кувейт, после да окаже натиск на Саудитска Арабия и така да ни изнудва. Но ако Саддам имаше ядрено оръжие и направи това, ще чуем само „елате ме хванете“. И какво прави светът - нищо, абсолютно нищо. Ако изгубим контрол над обстановката, това ще насърчи всички диктатори по света да правят каквото си искат и световният ред да се разпадне. 
