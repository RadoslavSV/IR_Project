      Емисия: Четвъртък, 3 Февруари 2000
                    
                  Вуянович: Свалянето на Милошевич няма да реши проблеми със 
                  Сърбия
                  Спада подкрепата за независимост в Черна гора
                  Подгорица критикува сръбската опозиция заради пренебрегване на 
                  платформата й
                  Черногорският премиер Филип Вуянович заяви, че отношенията 
                  между Черна гора и Сърбия няма да се разрешат с падането на 
                  югославския президент Слободан Милошевич от власт.
                  “Проблемът с отношенията ни със Сърбия няма да се реши с 
                  падането на Милошевич. Необходимо е отношенията между Черна 
                  гора и Сърбия да бъдат дефинирани върху друга конституционна 
                  основа”, заяви Вуянович, който е на посещение в САЩ, пред 
                  журналисти от “Вашингтон таймс”. Според него отношенията между 
                  двете републики трябва да бъдат такива, че да не допускат 
                  злоупотреби за сметка на Черна гора.
                  Подобно мнение в Подгорица изрази и вицепремиерът Новак 
                  Килибарда, който разкритикува сръбската опозиция, че не отделя 
                  внимание на платформата за преразглеждане на отношенията между 
                  Сърбия и Черна гора в нейните последни разговори и документи. 
                  Според него това поражда съмнение в демократичните сили в 
                  Сърбия дали след падането на Милошевич ще “разчистят 
                  унитарната опасност, с която Сърбия заплашва Черна гора”.
                  Вуянович заявил още в разговора с американските репортери, че 
                  югопрезидентът “има намерение” да дестабилизира републиката. 
                  Той посочил, че стабилността в Черна гора може би съдбоносно 
                  зависи от подкрепата на международната общност, преди всичко в 
                  икономиката. Според него, ако няма подобрение на социалната и 
                  икономическа ситуация, Черна гора трудно ще издържи на 
                  вътрешния натиск за независимост. 
                  Но според проучванията на социологическата агенция “Медиум” 
                  по-бедните, старите и ниско образованите слоеве в републиката 
                  са за запазване на федерацията със Сърбия. Докато за 
                  независимост се обявяват по-богатите, младите и образованите.
                  Проучването на агенцията показва, че има спад в подкрепата за 
                  независимост. През септември 1999 г. 42 на сто са били за 
                  независимост, а 40 на сто - за запазване на съвместния живот 
                  със Сърбия. В края на декември за отделяне са били 36 
                  процента, а за федерацията - 47. Последната анкета показва, че 
                  от тези 47 процента, 34 на сто искат съвместен живот със 
                  Сърбия “на всяка цена”, заяви директорът на агенцията 
                  Сърбобран Бранкович. Той добави, че формулировката “на всяка 
                  цена” включва и въоръжен сблъсък. Сред привържениците на 
                  управляващата коалиция също няма единство по въпроса. 51 са за 
                  самостоятелност, а 31 процента - за съвместен живот със 
                  Сърбия. 
                  Настроенията на гражданите в Сърбия показват, че 43 на сто са 
                  запазване на СР Югославия “на всяка цена”, докато 34 процента 
                  са срещу употребата на всички средства за запазване на 
                  федерацията.
