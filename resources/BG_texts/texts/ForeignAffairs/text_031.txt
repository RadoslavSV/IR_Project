      Емисия: Петък, 4 Февруари 2000
                    
                  ЦРУ: Бин Ладен подготвя нови акции срещу САЩ
                  Вашингтон не изключва ядрен конфликт между Индия и Пакистан
                  Джордж Тенен запозна Сената със заплахите по света 
                  В годишния си доклад пред сенатската комисия по въпросите на 
                  разузнаването шефът на ЦРУ Джордж Тенет предупреди, че десет 
                  години след края на студената война светът остава опасно 
                  място, предаде АП. 
                  Като една от най-големите заплахи за САЩ той определи 
                  международния тероризъм, като специално се спря на ролята на 
                  терорист номер едно в света, саудитския милиардер Осама бин 
                  Ладен. 
                  Според сведенията, с които ЦРУ разполагало, Бин Ладен 
                  подготвял нови терористични актове срещу САЩ и разширявал броя 
                  на своите сподвижници. Саудитецът и хората му предприемали 
                  също опити да се сдобият с химическо, биологическо и ядрено 
                  оръжие. 

                        Джордж Тенет

                  Заплахите от ракетни нападения срещу САЩ от държави като 
                  Северна Корея, Ирак, Иран и Сирия директорът на ЦРУ постави на 
                  второ място. Той предупреди, че Северна Корея поне теоретично 
                  е в състояние да атакува цели в САЩ с биологическо и химическо 
                  оръжие. 
                  Нестабилното икономическо положение в Русия според 
                  заключението в доклада прави ненадеждна нейната система за 
                  контрол над ядрените оръжия. "Нямаме сведения за изчезнали 
                  ядрени оръжия от Русия, но сме обезпокоени от съобщенията за 
                  слаба дисциплина, трудови конфликти, деморализация и 
                  криминални прояви в местата, където се съхраняват ядрени 
                  оръжия и материали", каза Джордж Тенет. 
                  Той посочи като потенциална заплаха и Северен Кавказ, където 
                  конфликтът в Чечения може да превърне района в благодатна 
                  почва за израстване на ново поколение ислямски екстремисти. 
                  За Балканите директорът на ЦРУ отбеляза, че властта на 
                  югославския президент Слободан Милошевич на практика не е била 
                  разклатена сериозно и че той продължава да контролира 
                  военните, както и една много ефективна медийна машина. И това 
                  става на фона на обстоятелството, че Сърбия се превърна в 
                  най-бедната страна в Европа след въздушните удари на НАТО. 
                  Уилям Тенет отбеляза също, че Черна гора може да предприеме 
                  опити за откъсване от Югославия. Според него на първо време и 
                  Черна гора, и Сърбия ще се стремят да избегнат сериозна 
                  конфронтация, но евентуален сблъсък между тях може да се окаже 
                  неизбежен в бъдеще. 
                  В Азия остава потенциална възможността от по-широк, дори ядрен 
                  конфликт между Индия и Пакистан, предупреди в доклада си 
                  директорът на ЦРУ. Като потенциална заплаха за сигурността на 
                  САЩ Джордж Тенет посочи и разпространението на високите 
                  технологии.

                        Конспирация
                        Бившият директор на ЦРУ Джойн Дойч е посещавал 
                        порно-сайтове в Интернет и си е кореспондирал с руски 
                        учени. Това разказа с Джордж Тенет пред комисия в 
                        Сената. Според разследването на ЦРУ, Дойч, който напусна 
                        поста си през 1996 г., за развлеченията си е ползвал 
                        компютър, където е имало и крайно секретна информация на 
                        ЦРУ. Дойч съхранявал тази информация в дома си. “Може ли 
                        да твърдите, че секретните материали в нерегистрирани 
                        компютър на Дойч не са били копирани от странично 
                        лице?”, попитали Тенет в Конгреса. “Господин 
                        председател, ние не можем да твърдим това”, отговорил 
                        директорът на ЦРУ.
