ГЕОРГИ ПЪРВАНОВ:   

 
 КАК ОЦЕНЯВАТЕ РЕЗУЛТАТИТЕ ОТ ВИЗИТАТА В УКРАЙНА? 
- Доволен съм и задоволството ми идва не само от демонстрацията на добра политическа воля и от уважението към традициите, а по-скоро от готовността на моите домакини на всички възможни равнища да решат всеки поставен въпрос. Фактът, че още от първата среща с президента Леонид Кучма до раздялата с председателя на областната администрация на Одеса се решаваха такива въпроси, като се започне със статута на Болградската гимназия и се свърши с подписаното в последния момент съгласие за създаване на кабелна телевизия в Болград, която ще има български характер. За мен са важни договореностите в икономическата сфера. Макар че тук остават много въпросителни, свързани преди всичко с митата. Сега диалогът трябва да продължи на ниво изпълнителна власт. 
 
БЕШЕ ЛИ ПОСТАВЕН ВЪПРОСЪТ ЗА УКРАИНСКИЯ ДЪЛГ И ВЪЗМОЖНОСТИТЕ ЗА НЕГОВОТО ПОГАСЯВАНЕ? 
- Украинската страна направи конкретно предложение пред министър Велчев. Бих предложил той да го коментира. Дали то ще удовлетвори българската страна, трябва да бъде обмислено допълнително. По този проблем ще трябва да се произнесат експертите. Но украинската страна демонстрира готовност и инициативност да бъде намерено решение. Те предлагат формула, която са използвали в други подобни случаи. Но дали тя е приемлива за нас, аз не се наемам да коментирам. 
 
УКРАЙНА ВЪЗЛАГА НАДЕЖДИ НА БЪЛГАРИЯ ДА СЪДЕЙСТВА ПО ВРЕМЕ НА ПРЕДСЕДАТЕЛСТВОТО НА ОССЕ ЗА РЕШАВАНЕ НА ПРОБЛЕМА В ПРИДНЕСТРОВИЕТО. ИМАМЕ ЛИ ГОТОВНОСТ ДА НАПРАВИМ ТОВА? 
- Обща е волята и на двете страни, а ние изразяваме и позицията на ЕС първо да се сложи ред по границата между Молдова и Украйна, защото това е проблем, от който страда главно ръководството на Одеската област. Тъкмо затова трябва да се направи необходимото в няколкото типа формати, които съществуват, да се намери работещата формула, даже ако трябва и с необходимия натиск върху ръководството на Приднестровието. 
 
КОЕ ВИ ИЗНЕНАДА В БОЛГРАД? 
- Аз няма да спра да се изненадвам от настроението, от духа и от това, което ние знаем от книгите за българщината. Малко са българските читалища и училища, в които могат да ви посрещнат с толкова патриотична емоция. 
 
В КАКВА ПОСОКА СА СЛЕДВАЩИТЕ ВИ ВЪНШНОПОЛИТИЧЕСКИ ПРОЯВИ? 
- Идва един период, в който по-скоро ще приемаме гости. Ще ни гостуват президентката на Финландия, кралят на Испания, принц Чарлз. Има заложени и други визити, които ще обявим до няколко дни. 
 
КАКЪВ Е ВАШИЯТ КОМЕНТАР ЗА КРИЗАТА В ЗАЛИВА? 
- Така на крак не мога да коментирам. За момента нямам какво ново да кажа, а и няма нищо ново в българската позиция. Искам добре да се разбере - ако някой има нова идея, трябва да я прекара през легитимните институции. Дочувам за ангажименти, които не са утвърждавани в легитимните национални институции и форуми. Най-важното е да бъдем на висотата на отговорността си на член, макар и непостоянен, на Съвета за сигурност и да допринесем за прокарване на тази линия, чиито съавтори сме. Идеята е да се постигне легитимен изход на кризата в Ирак под егидата на ООН. Защото всяко друго решение би могло да ерозира авторитета на ООН. България не би трябвало да е на страната на онези, които ще игнорират ООН. 
