      Емисия: Петък, 4 Февруари 2000
                    
                  Европа се закачули след урагана “Хайдер”
                  Румен Михайлов
                  Австрия е може би единствената страна в света, където смятат 
                  Адолф Хитлер за германец, а Лудвиг Ван Бетховен за австриец. 
                  Някак не искат почтените жители на средноевропейския оазис да 
                  бъдат свързвани с лоши неща, само изящните, като хубавата 
                  музика на техните сънародници Моцарт и Щраус, желаят да им 
                  бъдат приписвани. Затова се и поразсърдиха тези дни 
                  обикновените австрийци на съконтиненталците си от Запад. 
                  Откъде накъде Париж, Брюксел или Рим ще заклеймяват като лошо 
                  нещо обожавания от тях Йорг Хайдер?!
                  И са прави, защото Европа тръгна да озаптява симпатичния лидер 
                  с фигура на спортист едва след като Австрия стана хайдеристка. 
                  Подир дъжд качулка, изтъркано казано, но вярно. Вече няколко 
                  години къде с присмех, къде със страх, сериозните наблюдатели 
                  на Запад пишат редовно в дебелите си вестници за всевъзможни 
                  ксенофобски и расистки прояви в страната. Но ако в Брюксел не 
                  преглеждат печата, то поне трябва да са информирани какво 
                  правят правителствата на страните-членки. А това във Виена на 
                  социалиста Клима още преди година делегира абсолютни права на 
                  отдела на полицията за работа с чужденците, превръщайки го в 
                  държава в държавата, в оръдие на десницата за жестока разправа 
                  с имигрантите, особено ако са с цвят на кожата по-различен от 
                  този на местните жители. 
                  Що се отнася до антисемитизма, в който сега обвиняват Йорг 
                  Хайдер и неговата партия, той въобще не е нещо ново за 
                  Австрия. Местните социалдемократи още от седемдесетте години 
                  използват в лексиката си доста думички срещу евреите, не 
                  гледат с добро око на изявите на техни интелектуалци и мълчат 
                  като риби за антифашистката съпротива в страната. А бившият 
                  премиер-социалист и също евреин Бруно Крайски според западните 
                  медии окалял навремето известния “ловец на нацисти” Симон 
                  Вийзентал като “агент на Гестапо”. Редовно било 
                  социалистическото присъствие и на годишните срещи на 
                  СС-ветераните в родната област на Хайдер - Каринтия. Да не 
                  говорим за виенския “Кронен Цайтунг” - вестника с най-голям 
                  тираж в света (2,5 милиона екземпляра продавани!), за който 
                  отдавна се говори, че е популистки, расистки и антисемитски. В 
                  Европа сигурно знаят колко милиона са австрийците и се 
                  досещат, че май всичките го четат. 
                  Има и нещо друго. Ако в Брюксел преди да решат да приемат 
                  Австрия като пълноправен член на ЕС я бяха прегледали под 
                  лупа, така както гледат сега нас, сигурно щяха да забележат, 
                  че там съществуват доста противоречия и дори омраза. Като 
                  например между хората от Тирол и тези от Долна Австрия или пък 
                  между виенчани и останалите жители на страната. Освен това в 
                  нея все още се пази спомена за великата Австро-Унгария, която 
                  едва ли не само преди век е диктувала съдбините на света, а 
                  сега потомците й са свити в малка държавица и гадаят кой ще ги 
                  лапне – глобализацията или европейската интеграция. 
                  Противоречията, омразата, чувството за малоценност пораждат 
                  несигурност, страх пред бъдещето и жажда за... лидер със 
                  здрава ръка, който да каже на австрийците, че са достойни хора 
                  и обединени, без повече чужденци, могат да живеят още 
                  по-добре. Е, намери се този лидер, роди го след дълги мъки 
                  вътрешнополитическата обстановка. Става дума за Йорг Хайдер.
                  Засега Европа изобщо не трябва да се страхува от него, да го 
                  заклеймява или демонизира, настъпвайки по този начин 
                  честолюбието на австрийците. Какво може да направи той? Ще 
                  вдигне малко шум, ще ги мобилизира да станат още 
                  по-мобилизирани, ще върне усмивките им, ще поукрепи и 
                  шенгенската стена. Може и да изхвърли доста чужденци, особено 
                  ако правят бели. В същото време ще гледа да е точен към 
                  Брюксел и САЩ, защото неутралитет, неутралитет, ама и той е с 
                  пари.
                  Въобще Хайдер ще бъде добър лидер за избралата си го Австрия и 
                  безопасен за Европа. Докато след подобните нему не тръгнат 
                  хората в Германия, Швейцария, Италия, Франция, Испания и т.н. 
                  Според доста познавачи на Австрия инспиратор за влизането на 
                  Хайдер във властта бил... шефът на Християнсоциалния съюз в 
                  Мюнхен, ФРГ, наследникът на Франц Йозеф Щраус - Едмунд Щойбер. 
                  Жега.
