ДОКУМЕНТЪТ ОТ КОПЕНХАГЕН СЕ ОСНОВАВА НА ПОЕТИТЕ АНГАЖИМЕНТИ И НЕ ВЪВЕЖДА НОВИ УСЛОВИЯ 

СТРАНИЦАТА ПОДГОТВИ ТАТЯНА ЯВАШЕВА  

А СРЕЩАТА на върха в Копенхаген през декември България получи така желаната от нашите политици подробна пътна карта за присъединяването ни към Европейския съюз. Десетте кандидатки за членство пък получиха покана за присъединяване през 2004 г. И Румъния, с която останахме в "плюса" на формулата 10+2, също се сдоби с пътна карта. Пътната карта обаче не е магическо предначертание, което на 1 януари 2007 г. ще ни е направило съставна част от голямото европейско семейство. Тя посочва основните стъпки, които трябва да предприемем, за да сме готови за членство. 
Пътната карта се основава на ангажиментите, поети в хода на преговорите, и на това, което е необходимо да се направи за изпълнение на критериите за членство от Копенхаген и Мадрид. Водещ остава принципът, че всички кандидатки участват на равни начала и се очаква всички те да се присъединят към Европейския съюз въз основа на едни и същи критерии и в зависимост от своя индивидуален напредък. България все още не отговаря на критериите за достиженията на правото на ЕС /acquis/, констатира се в документа. И се препоръчва страната да продължи реформата на държавната администрация и съдебната власт, за да разполага с необходимия административен и съдебен капацитет в тази област. Особено внимание се обръща на икономическата реформа. Пътната карта посочва мерките, които България да предприеме, за да напредне към приключване на преговорите за присъединяване. Тя не въвежда никакви нови условия или практики. За главите, където преговорите са приключили, предизвикателството е да се изпълняват навреме поетите ангажименти, се казва още в документа от Копенхаген. По отношение на главите, по които все още се водят преговори, пътната карта набелязва ключовите проблеми, които следва да се разрешат. 
В пътната карта се посочва, че съдебната система все още е слаба и на практика има незначителна промяна в нейното функциониране. За да може българската съдебна система да играе своята роля в по-нататъшното развитие на икономиката, трябва да се приложат вече съгласуваните реформи в Националната стратегия за реформа на съдебната система в България. 
 
СПЕЦИАЛНО ВНИМАНИЕ ТРЯБВА ДА СЕ ОБЪРНЕ НА ТОВА КАК СЕ ИЗВЪРШВАТ РАЗСЛЕДВАНИЯТА. ВЪПРОСЪТ С ИМУНИТЕТА СЛЕДВА СЪЩО ДА СЕ РАЗГЛЕДА 
Ефективността на административната и на съдебната система трябва да се подобри, за да се даде възможност на икономическите агенти да вземат решения в стабилна и предсказуема среда. Административните процедури, засягащи предприятията, включително процедурите по фалит, трябва да се рационализират. Степента на финансово посредничество продължава да е ниска. Конкретни недостатъци в областта на пазара на земя продължават да нарушават дейността на този пазар и свързаните икономически сектори. Европейската комисия ще търси положително развитие в следните области: 
- напредък в приватизационната програма 
- развитие на малките и средните предприятия, по-специално броя на новосъздадените 
- прилагане програмата за намаляване и опростяване на лицензионните процедури 
- реформа на митническата и данъчната администрация 
- ефективност на процедурите по фалит 
- развитие на финансовото посредничество и небанковия сектор 
- защита правата на собственост 
- брой трансакции и цени на селскостопанската земя 
- обем и качество на публичните инвестиции, включително инфраструктура, образование, околна среда и здравеопазване 
- намаляване на държавната помощ по-специално в енергетиката и транспорта. 
В пътната карта са посочени конкретните препоръки към всяка от главите в преговорите: 
 
СВОБОДНО ДВИЖЕНИЕ НА СТОКИ 
В краткосрочен план България трябва да създаде агенция за обществените поръчки 
Изискванията към безопасността на храните да се приведат в съответствие с европейските норми. До края на 2004 г. да се въведат евростандартите за химичните вещества и препарати и за дървения материал. 
Да се укрепи административният капацитет в областта на стандартизацията и да се създадат органи и лаборатории за оценка на съответствието. 
 
СВОБОДНО ДВИЖЕНИЕ НА ХОРА 
България да съсредоточи усилия върху съгласуването на учебните планове и обучението на специалисти в здравната сфера с изискванията на достиженията на правото на ЕС. Ключовите стъпки са: в средносрочен план да завърши законодателната работа по взаимното признаване на квалификации и да се осигурят административни структури. Да се измени Българската конституция по отношение правото на гласуване, като се въведе и специално законодателство за изборите за Европейски парламент. 
 
СВОБОДНО ПРЕДОСТАВЯНЕ НА УСЛУГИ 
Пълна хармонизация на Закона за защита на личните данни, а също и промени в Закона за чужденците в Р България. До края на 2005 г. да се постигне пълно съответствие с достиженията на правото на ЕС в областта на застраховането и капиталовата адекватност, а също и на ценните книжа. Укрепване капацитета на контролните органи и корпоративното управление на пенсионните фондове. 
 
СВОБОДНО ДВИЖЕНИЕ НА КАПИТАЛИ 
Да се обърне специално внимание на органите, отговорни за борбата срещу прането на мръсни пари. 
В краткосрочен план е необходимо окончателно привеждане в съответствие в областта на движението на капитали с изключение на случаите, когато са предвидени преходни периоди. В средносрочен план да се хармонизира законодателството за платежните системи. Да се засили административният капацитет на Бюрото за финансово разузнаване. 
 
ДРУЖЕСТВЕНО ПРАВО 
България да засили мерките за борба с пиратството и фалшифицирането най-вече чрез заздравяване на граничния контрол и подобряване координацията между митниците, полицията и съдебната система за прилагане правата на интелектуалната и индустриалната собственост. 
В средносрочен план България трябва да приведе в пълно съответствие областта на счетоводството, както и дружественото право особено по отношение на придобиването, сливането и разделянето на дружества. 
 
ПОЛИТИКА НА КОНКУРЕНЦИЯТА 
Да се подобри прилагането на правилата за държавните помощи, а също и прозрачността при даването им. В краткосрочен план - ефективно въвеждане и прилагане на антитръстовите правила. Изготвяне план за преструктуриране на стоманодобива. 
 
СЕЛСКО СТОПАНСТВО 
Акцент в препоръките е прилагането на нормативната уредба във ветеринарния сектор. Трябва да се създадат разплащателна агенция, единна административно-контролна система и мрежа за земеделско счетоводство. България трябва да осигури функционирането на пазарите. Да се отдели специално внимание на производството и преработката на мляко, да се подобрят условията в кланиците и в селскостопанските хранителни предприятия. 
 
ТРАНСПОРТНА ПОЛИТИКА 
Необходима е още по-голяма либерализация на жп и автомобилния транспорт. Особено внимание да се отдели на безопасността на морския транспорт. В средносрочен план да се приведат в съответствие таксите за превозни средства и пътните такси. Да се въведат бизнеспланове, насочени към финансовата стабилизация на железниците. 
 
ДАНЪЧНА ПОЛИТИКА 
Трябва да се създаде единна национална стратегия за доходите. В средносрочен план е записано транспониране на всички разпоредби за преходния режим за ДДС една година преди присъединяването. Да се осигури пълна оперативност на компютризираната данъчна система, включително връзки към митническата информационна система, и съвместимост за свързване със системата на ЕО преди присъединяването. 
 
ИКОНОМИЧЕСКИ И ВАЛУТЕН СЪЮЗ 
Хармонизация на законодателството по отношение независимостта на централната банка, забрана на привилегирован достъп от страна на органи на държавния сектор до финансови институции, както и забрана за директно финансиране на държавния сектор. 
 
ЕНЕРГЕТИКА 
Усъвършенстване на цялостната енергийна политика. 
България следва да определи ясен график за преструктуриране на енергийния сектор, включително смекчаване на свързаните с това социални последици 
В пътната карта е записано, че I и II блок на АЕЦ Козлодуй трябва да бъдат закрити преди 2003 г. 
Приемане на ново рамково законодателство за ускоряване на либерализацията на енергийния сектор, както и отваряне на енергийните пазари и законодателно привеждане в съответствие с пазарите на газ и електроенергия. В средносрочен план се акцентира върху спазването на ангажиментите за закриване на III и IV блок на АЕЦ Козлодуй. Прилагане на политика за енергийна ефективност, която има за цел да намали интензивното енергийно потребление на българската икономика. 
 
ИНДУСТРИАЛНА ПОЛИТИКА 
България трябва да съсредоточи усилия за по-бързото приключване на приватизацията 
Трябва да завърши процесът на преструктуриране на някои важни промишлени сектори като стоманодобива. Необходимо е подобряване на бизнесклимата и конкурентоспособността на производствения сектор. Следва да се насърчават вътрешните и чуждестранните инвестиции. 
 
ОКОЛНА СРЕДА 
България следва да съсредоточи усилията си върху оценка въздействието върху околната среда, управлението на отпадъци, опазването на природата, промишленото замърсяване и управлението на рисковете, химическите продукти и генетично модифицираните организми, както и ядрената безопасност и радиационната защита. 
 
ПРАВОСЪДИЕ И ВЪТРЕШНИ РАБОТИ 
Препоръчва се укрепване на капацитета на съдебните и правоприлагащите органи. Особено внимание да се обърне на органите, които отговарят за борба с измамите, корупцията, прането на пари, спазването на Шенгенските споразумения, съгласуване действията на полицията и политиката за борба с наркотиците. 
В краткосрочен план да се приеме ново законодателство за миграцията и създаване на национален орган за прилагане на миграционната политика. 
 
ФИНАНСОВИ И БЮДЖЕТНИ ВЪПРОСИ 
Препоръчва се по-нататъшно разработване на единна сметка за държавния бюджет, на информационната система за финансово управление и на системата за електронни бюджетни плащания. Укрепване на усилията за създаване на ефективни инструменти за борба с измамите, свързани с ДДС и митата. .  

