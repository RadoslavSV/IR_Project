Емисия: Понеделник, 7 Февруари 2000
                    
                  32-ма сръбски опозиционни кмета у нас през април
                  ТЕОДОРА БОЖКОВА
                  Столичният кмет Стефан Софиянски е поканил 32-ма сръбски кмета 
                  от демократически партии на двустранна среща в София през 
                  април. Той се срещна в събота в Ниш с представителите на 
                  Сдружението на свободните кметове в Сърбия, които са избрани 
                  от листите на опозиционни на режима на Милошевич партии.
                  Столичният кмет се завърна вчера около обяд от срещата с 
                  кметовете. Той беше придружен само от едни български журналист 
                  от в. “Демокрация”, който успя по случайност да влезе в 
                  Сърбия, защото се е возел в първия автомобил от колоната с 
                  делегацията. В това возило са били и служителите от 
                  пресцентъра на кмета.
                  Останалите трима столични журналисти, които са пътували с 
                  микробус, са били спрени за проверка, която е продължила около 
                  3 часа и е включвала обиск, подигравки и напомняния как 
                  България е дала коридор за самолетите на НАТО по време на 
                  войната през март миналата година. Това разказаха за “Монитор” 
                  върнатите от сръбските митничари журналисти.
                  Колата с общинските служители пък била спряна по-късно от 
                  милиционери, които глобили водача за това, че спътниците му се 
                  возели без предпазни колани.
                  През есента на миналата година, когато Софиянски отново беше 
                  поканен на среща с лидерите на сръбската опозиция Вук 
                  Драшкович и Зоран Джинджич, журналистите пак бяха върнати на 
                  границата след целодневно чакане на браздата.
                  Форумът в София през април ще бъде под надслов "Балканските 
                  градове за демокрация". На нея ще бъдат обсъждани въпроси на 
                  местното самоуправление, казаха от Столична община.
                  Югославските журналисти ще бъдат пуснати в България за 
                  отразяването на двустранния форум без акредитации, казаха от 
                  общината.

                        Столичният кмет Стефан Софиянски: Не замазвам гафа с Тачи
                        - Г-н кмете, как Ви посрещнаха в Ниш? При личните си 
                        контакти усетихте ли напрежение в отношението към 
                        България?
                        - Не. За мен радостното беше, че срещите ни бяха 
                        абсолютно непосредствени. Няма наслоено никакво лошо 
                        отношение към нас българите. Дори и при обикновените 
                        разговори в хотела, например, не усетих лошо отношение, 
                        останало от времето на войната. Докато правих 
                        официалното изказване пред толкова много кметове, никой 
                        не засегна проблеми в двустранните отношения, което мен 
                        много ме радва. Те приеха и поканата ми да дойдат през 
                        април в София на една среща наречена “Балкански градове 
                        за демокрация”.
                        - Колегите Ви от демократическите партии в Сърбия ще 
                        могат ли да дойдат свободно в България?
                        - Да, те нямат проблеми да пътуват, но имат много други 
                        проблеми от различно естество.
                        - Какви са вашите впечатления, върви ли се към 
                        обединение на опозиционните сили в Сърбия?
                        - Не мога да преценя. Въпреки че имах и отделни 
                        политически разговори, не мога да кажа дали се върви към 
                        обединение.
                        - Имаше ли инспирации от страна на СДС за провеждането 
                        на тази ваша среща? Тя опит ли е да се замаже гафа след 
                        срещата на премиера Костов с лидера на косовските 
                        албанци Тачи в София?
                        - Не, няма нищо от страна на СДС. И на мен не ми е 
                        стояло такова нещо в съзнанието, когато отивах на тази 
                        среща. Аз получих лична покана от кмета на Ниш за тези 
                        разговори, познавам го отдавна. Поканата е направена 
                        преди срещата в София.
                        - Преди колко време получихте поканата от Ниш?
                        - Преди около две седмици.
