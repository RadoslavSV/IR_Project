
      Емисия: Сряда, 5 Януари 2000
                    
                  Застой в преговорите между Сирия и Израел
                  Още от първия ден между Тел Авив и Дамаск възникна спор за 
                  дневния ред 
                  Премиерът Ехуд Барак не бил готов да отстъпи, твърди негов 
                  министър
                  Първият ден на сирийско-израелско-американските преговори за 
                  постигане на мирно споразумение между Израел и Сирия, които се 
                  водят в американското градче Шепърдстаун, приключи без среща 
                  между израелския премиер Ехуд Барак и сирийския външен 
                  министър Фарук аш Шараа, съобщи АП. Те само позираха за обща 
                  снимка и досега това е единственият им контакт. Двамата имаха 
                  поотделно срещи с президента Клинтън и с държавния секретар 
                  Мадлин Олбрайт. Усилията на президента Клинтън да накара Барак 
                  и аш Шараа да седнат заедно с него на масата за преговори 
                  останаха безуспешни поради различията на двете страни кой да 
                  бъде основният въпрос на преговорите. Сирия настоява главното, 
                  за което ще преговарят, да бъде изтеглянето на Израел от 
                  Голанските възвишения. Израел настоява приоритет да имат 
                  въпросите на сигурността и сътрудничеството. 

                        Президентът Клинтън (в средата) разговаря с израелския 
                        премиер Ехуд Барак (вляво) и със сирийския външен 
                        министър Фарук аш Шараа в Шепърдстаун.
                        Снимка:АП.

                  Израелският премиер няма да направи отстъпки по въпроса за 
                  дневния ред на преговорите със Сирия. Той ще продължи да 
                  настоява въпросите, свързани с нормализирането на отношенията 
                  и със сигурността, да бъдат обсъждани преди темата за 
                  изтеглянето от Голанските възвишения, предаде АФП, цитирайки 
                  интервю на един от неговите министри пред държавното радио.
                  "Тази нощ ( в понеделник срещу вторник) разговарях с министър- 
                  председателя, който ме увери, че е непреклонен по въпроса за 
                  дневния ред и ще настоява разговорите да бъдат подновени 
                  оттам, където бяха прекъснати преди 4 години, какъвто 
                  ангажимент бяха поели сирийците", заяви Хаим Рамон, министър 
                  без портфейл при министър-председателя. "Когато преговорите 
                  бяха прекъснати през 1996 г, на дневен ред беше 
                  нормализирането на отношенията между двете страни и въпросите 
                  на сигурността и ние искаме да ги подновим именно оттам", 
                  подчерта Рамон. 
                  Говорителят на Държавния департамент Джеймс Рубин потвърди, че 
                  различните приоритети на двете страни правят трудно 
                  преговарянето. Той каза, че засега не може да се говори за 
                  напредък на преговорите, тъй като двете страни още не са 
                  постигнали съгласие за план на действие. Вчера президентът 
                  Клинтън отлетя с хеликоптера си за Вашингтон. Държавният 
                  секретар Мадлин Олбрайт ще продължи контактите с двете страни 
                  през седмицата с надеждата да ги убеди да започнат истински 
                  разговори. 
                  Израелски участник в преговорите съобщи, че на срещата си с 
                  Бил Клинтън в понеделник израелският премиер Ехуд Барак 
                  поискал финансова помощ от 25 милиарда долара за финансиране 
                  на изпълнението на мирния договор със Сирия. В началото на 
                  преговорите говорителят на Държавния департамент Джеймс Рубин 
                  посочи, че Съединените щати се надяват на напредък, но не 
                  очакват мирно споразумение да бъде постигнато още на сегашния 
                  кръг от преговорите.

