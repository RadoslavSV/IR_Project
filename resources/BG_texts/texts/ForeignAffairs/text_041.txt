ЗАЯВИЛИ СМЕ ПРЕТЕНЦИИ ЗА ВЪНШНИЯ ДЪЛГ И ЗА ВЪЗСТАНОВЯВАНЕ НА ИРАК ОЩЕ В НАЧАЛОТО НА КРИЗАТА В ЗАЛИВА 

ЕКИП НА В. ПАРИ  


  
ПРИ евентуални военни действия в Ирак България по отношение на гаранциите е в по-облагодетелствано положение, отколкото по време на косовската криза. Гаранциите за страната ни са договорени през октомври 2001 г. и се съдържат в решението на съвета на НАТО. То гласи, че както съюзниците, така и страните, участващи в коалицията, ще се ползват от гаранциите, които дава Вашингтонският договор.Това заяви външният министър Соломон Паси във външното министерство след среща с военния министър Николай Свинаров и с председателите на парламентарната комисия по външна политика Станимир Илчев и на комисията по вътрешна сигурност Владимир Дончев. Минути след това той излетя за Вашингтон за участие в заседание на Съвета за сигурност, но се скри от журналистите. 
Паси каза още, че позицията на България по повод на кризата в Близкия изток е ясна от септември 2001 г. Тогава правителството и парламентът взеха единодушни решения, че страната ни е съюзник на НАТО и САЩ в борбата срещу тероризма. 
По време на посещението си в САЩ Паси и Илчев ще поставят въпросите, свързани с ролята на България след приключване на кризата - иракския дълг и участието ни във възстановяването на Ирак. 
От самото начало, когато започнаха сондажите със САЩ за евентуалната готовност на България да допринесе за силови действия срещу режима в Багдад, ние веднага започнахме дискусия по двата аспекта, които са от пряк материален интерес за България, а именно връщането на дълга и следвоенното възстановяване на Ирак, каза през БНР зам. външният министър Любомир Иванов и добави, че досега сме получавали само позитивни отговори по тези въпроси. Той уточни, че никой не може да каже каква точно ще бъде ситуацията след развръзката - не е ясен нито какъв ще е петролният добив, нито дали Ирак ще има капацитет да плаща. САЩ обаче са позитивно настроени и смятат, че ние ще бъдем една от водещите страни като получател на дълга от Ирак, уточни Иванов. Според него политиката на България и Испания в Съвета за сигурност по кризата в Ирак е консолидирана, т.е. по-близка до САЩ и Великобритания и малко по-отдалечена от тази на Франция и Германия. 
Иванов смята, че има голяма степен на неяснота по понятието "гаранции за сигурност", но България има уверения, че при евентуални действия срещу режима на Саддам САЩ няма да останат, без да действат. Зам. външният министър не се ангажирал предварително и с подкрепа на втора резолюция за Ирак. Трябвало да се изчака как ще се развият дискусиите в Съвета за сигурност, след като бъде изслушан държавният секретар Колин Пауъл. На 5 февруари се очаква той да представи информация за забранените оръжия за масово унищожаване на Ирак, опитите да ги укрие от инспекторите и връзките му с международния тероризъм. Освен това на 14 февруари предстои и междинен доклад на инспекторите на ООН. Надяваме се, че този път инспекторите ще констатират изпълнение от страна на Ирак на Резолюция 1441, което би позволило мирно решение, каза още Иванов. 
 
ПРЕДИСТОРИЯТА 
ПОСЛЕДНИЯТ път, когато България повдигна въпроса с връщането на дълга от Ирак, бе в началото на декември м. г. Тогава страната ни поиска официално с нота от Ирак да бъде постигнато споразумение за връщане на дълга от близо 1.7 млрд. USD. Още тогава в българските медии се появи и план за евентуална подкрепа за нападение на САЩ срещу Ирак в замяна на иракския дълг. Държавните институции отказаха да коментират подобни спекулации. Би Би Си коментира, че сдържаната позиция на София за ударите срещу Багдад се дължи вероятно на необслужвания дълг. 
София преди години е връчила нон пейпър за иракския дълг на американския посланик у нас Ейвис Боулън. Въпреки това страната ни не е успяла да се квалифицира със статут на държава по чл. 50 от Устава на ООН, който се отнася до обезщетяване на засегнати от ембарго държави. Страните, които имат да получават пари от Ирак, сред които сме и ние, са общо 70. Досега само Турция и Йордания са могли да си върнат дължимите средства. 
Последното уточняване на дълга на правителствено равнище бе през юни 1995 г., когато той възлиза заедно с лихвите на 1.512 млрд. USD. Впоследствие правителствата на Виденов и Костов не предприемат нищо за изпълнение на споразуменията от 1995 г. Не е ясна и структурата на дълга, защото става въпрос за военни доставки, за вземания срещу незавършено строителство, както и изоставените машини и съоръжения. 
 
ДОКУМЕНТИ 
ВАШИНГТОНСКИЯТ ДОГОВОР е споразумението между 12 държави - Белгия, Великобритания, Дания, Исландия, Италия, Канада, Люксембург, Норвегия, Португалия, САЩ, Франция и Холандия. То е подписано на 4 април 1949 г. С него се поставя началото на Северноаталантическия пакт, с други думи това е началото на НАТО. В този си вид организацията трябва да гарантира защитата на държавите членки от СССР и страните от Източния блок. През 1950 г. президентът на САЩ Труман одобрява план за обединена отбрана на Северноатлантическия регион и отпуска 900 млн. долара за военна помощ. Така освен на военната сила на САЩ западноевропейските държави разчитат и на финансова подкрепа. Америка става доминираща страна в пакта. Смисълът на съществуването на пакта е гарантирането на сигурност в евроатлантическата зона и на всяка отделна държава в пакта. Чл. 5 на договора постановява правото на колективна отбрана. Постановено е, че въоръженото нападение срещу един или повече членове на НАТО се смята за нападение срещу всички членове на съюза. 
 
ВИЗИТА 
Генералният секретар на НАТО лорд Джордж Робъртсън пристига в София на 6 февруари и ще се срещне с президента Георги Първанов и председателя на Народното събрание Огнян Герджиков. Ще бъдат обсъдени ходът на преговорите за членството ни в пакта, както и кризата в Залива, съобщи говорителят на МС Димитър Цонев. Той обяви, че България се придържа към позицията да бъдат изчерпани всички мерки за мирно решаване на кризата в Ирак. 
