АКО политици и медии най-после правилно са схванали резултатите от срещата на върха в Лакен, през тази година ще има далеч по-малко истерия и по-малко излишен шум в медиите по въпросите на евроинтеграцията. След срещата в Лакен Димитър Арабаджиев заяви от името на СДС, че колебливите действия на новото правителство са довели до групирането ни отново с Румъния. Само в едно изречение има две неистини. Едната е, че сме ГРУПИРАНИ с Румъния. Втората е, че има КОЛЕБЛИВИ ДЕЙСТВИЯ от страна на новото правителство. 
За колебливи действия не може да се говори, след като главният преговарящ запази почти изцяло стария екип преговарящи. Новите управляващи наистина се изперчиха и заявиха, че ще отворят всички глави по преговорите до края на годината, но съвсем закономерно това не стана. До края на 2001 г. бяха отворени общо 26 глави, колкото белгийското председателство бе планирало още преди НДСВ да дойде на власт. Така че България следва графика на разширяването, което е по-добре, отколкото да изостава. 
Говорителката на МВнР обясни неизпълнението на заканата за отваряне на всички глави с малкия капацитет на брюкселските чиновници, но те с нищо не са виновни на нашите чиновници, че не могат да наваксат изоставането на страната ни отпреди години. 
Отмяната на визовия режим за България 8 месеца преди Румъния съвсем не означаваше, че сме извадени от една група с нея, ако говорим за групи. Тандемът България-Румъния не е създаден от сили свише или измислен в Брюксел. Нито Букурещ, нито София могат да отрекат, че двете страни имат най-нисък брутен вътрешен продукт сред страните кандидатки /тук Румъния има предимство пред България/ и са отворили най-малко глави в преговорите /по този показател България води. 
Реакциите у нас отново извадиха на дневна светлина една отколешна българска черта. В групирането 10+2 няма негативна оценка за България и Румъния, а по-позитивна оценка за Латвия, Литва и Словакия от нашата Хелзинкска група, които застигнаха отличничките от Люксембургската група. За България бе ясно, че не може да извърши чудо и да се изравни с останалите, защото още самият старт бе неравен. Годината 1999-а не е толкова далеч, за да не си спомним, че поканата бе отправена не защото страната ни можеше да се движи наравно с балтийските страни, а заради подкрепата за Запада по време на косовската криза. А на какво се дължи това изоставане, е излишно и вече ненужно да си припомняме - до януари 1997 г. нито една страна от бившия соцлагер нямаше такова неуспешно управление и нито една друга страна кандидатка /освен Румъния/ не загуби толкова много от войните в Югославия и икономическото ембарго срещу Белград. 
 
ОПИЯНЕНИЕТО НА ОПОЗИЦИЯТА 
По въпросите за евроинтеграцията опозицията учудващо пъргаво възприе опозиционния уличен тон. Това за нейните цели е добре - широкият електорат вече показа, че не оценява по свършените дела, а по отричането им. Доскорошните лидери, които успяха да изтласкат колата ни от калните коловози на някаква прилична европейска писта, сега бълват змии със същата настървеност /сякаш без тях светът се е свършил/, с каквато новоизлюпените жълти политици с жълто около устата навлязоха в голямата политика /сякаш с тях светът започва/. 
Не ги омилостивява и главният преговарящ, която не спира да повтаря, че се запазва приемственост в евроинтеграцията /някакъв обнадеждаващ повей за нов морал в политиката/. Със запазването на приемствеността дори по отношение на кадрите в преговарящите екипи и запазването на ритъма България само печели. Защото никой не е очаквал чудеса именно от нашата страна и точно така се изрази Гюнтер Ферхойген - че трябва да стане чудо, за да може България и Румъния да приключат преговорите до 2004 г. Но с оглед на политическото развитие до 1997 г. и след двата необичайни вота през 2001 г. много хора в Европа не са изключвали възможността за срив, какъвто изживява Румъния. Така че само по себе си запазването на приемствеността и ритъма говори за стабилност, която е предпоставка за успешни преговори с ЕС. 
Бившите управляващи много йезуитски провокират сегашните управляващи, които нямат в ръцете си онези политически жокери, които ОДС имаха по време на косовската криза. Политическите кредити вече са консумирани и на управляващите не остава нищо друго, освен да хармонизират законодателството до изнемога и да се молят икономиката ни да стане пазарна. Със сигурност сегашната опозиция нямаше да постигне по-различен резултат в Лакен, но сега поне изживява опиянението на опозиционното волнодумство. Ако запази този речник, единственото нещо, което СДС може да постигне, е да спечели следващите избори. 
