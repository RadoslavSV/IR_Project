Емисия: Вторник, 1 Февруари 2000
                    
                  Олбрайт и Иванов в словесна битка за Кавказ
                  Американският държавен секретар преговаря 4 часа с руския 
                  външен министър
                  Дипломат Номер 1 на САЩ посрещната с викове “Убийца!” в Москва
                  Мадлин Олбрайт и Игор Иванов влязоха в остър публичен спор за 
                  конфликта в Чечения, което подчерта огромната пропаст в 
                  американо-руските отношения, предаде АП.
                  Американският държавен секретар, която пристигна вчера на 
                  тридневно посещение в Москва, окачестви руската операция в 
                  Северен Кавказ като “акт, който предизвиква невероятни 
                  нещастия” и който няма да изкорени тероризма. След 4 часа 
                  преговори с руския външен министър г-жа Олбрайт призова Москва 
                  да започне преговори с чеченски политици, защото иначе рискува 
                  да се натъкне на международна изолация.

                        Мъж държи пано с надпис “Убийце Олбрайт, върви в 
                        затвора!” по време на демонстрация пред посолството на 
                        САЩ в Москва.
                        Снимка: АП

                  Разменяйки репликите на пресконференция, Иванов отговори, че 
                  Русия трябва да действа твърдо срещу тероризма. Според него 
                  другите държави се противопоставят на тази руска политика, но 
                  в същото време никой друг не е успял да измисли по-ефикасна 
                  рецепта от използването на сила. 
                  Откритият спор между двамата дипломати подчерта огромната 
                  пропаст, която съществува в руско-американските отношения, 
                  коментира АП. Визитата на Олбрайт, която е първата й в Москва, 
                  откакто Владимир Путин е и.д. премиер цели да прецени новия 
                  руски държавен глава, твърдят наблюдатели. Олбрайт ще предаде 
                  на Путин в сряда покана от президента Бил Клинтън за посещение 
                  в САЩ.
                  Демонстрация пред американското посолство предшестваше 
                  визитата на Олбрайт в Москва. С викове “Олбрайт е убийца!” и 
                  плакати с надпис “Стара вещице, по ръцете ти има сръбска 
                  кръв!” стотина московчани протестираха в неделя против натиска 
                  на САЩ срещу Русия и американската политика на Балканите.
                  Още преди пристигането си Олбрайт не бе уверена, че ще успее 
                  да убеди Москва да прекрати войната в Чечения. Въпреки това 
                  Олбрайт изключи налагане на американски икономически санкции 
                  срещу Русия. Като знак на добра воля бяха и двете подписани 
                  вчера споразумения – за сътрудничество в областта на космоса и 
                  в областта на ядрената сигурност.
                  “Путин, който започна военното настъпление в Чечения, се 
                  опитва да обуздае тигър”, смята Олбрайт. Тя увери, че споделя 
                  тревогите на Москва относно тероризма, но изрази безпокойство 
                  от жертвите сред мирното население, причинени от руската 
                  офанзива. “Няма спор, че войната е популярна, но те трябва да 
                  чуят отново и отново, че тя не работи за тях”, заяви Олбрайт. 
                  Думите на Олбрайт са насочени повече към американското 
                  обществено мнение, коментира съветникът на Путин Сергей 
                  Ястрежембски. Чеченският проблем надхвърли границите на Русия, 
                  добави той като напомни, че там е била създадена база за 
                  подготовка на международни терористи, планират се атентати, 
                  включително и срещу други държави – Грузия и Узбекистан.
