

      Емисия: Четвъртък, 3 Февруари 2000
                    
                  Имигрантите ще спасят Европа
                  Румен Михайлов
                  Щем не щем, Европа ще трябва да ни прибере. Но това ще стане 
                  бързо само при едно условие – ако се възпроизвеждаме с 
                  ускорени темпове. Иначе Турция ще ни изпревари, но лошо много 
                  няма. То ще настъпи, ако комшиите не поддържат ритъма и Европа 
                  почне да се насища с жадуващите я многолюдни африкански тълпи. 
                  Тогава тя ще задоволи с тях вместо с нас или съседите ни от 
                  всички посоки, все по-остро обхващащия я глад за имигранти. 
                  Защото Старият континент наистина остарява. Според 
                  публикувания от ООН доклад по въпроса разликата между 
                  новородените и напусналите този свят “100% европейци” вече е 
                  стопена и взема заплашителните отрицателни измерения. Ами 
                  просто не се правят деца, толерират се “сингълите” и 
                  семейството се загърбва. През 1999 г. е отбелязан незначителен 
                  прираст само благодарение на 717-те хиляди новопристигнали 
                  къде легално, къде нелегално имигранти. Положението според ООН 
                  не е розово, тъй като повечето страни от ЕС са в положението 
                  примерно на Италия – там през миналата година смъртните случаи 
                  са били 570 хиляди, а ражданията 526 хиляди. Тоест, ако не 
                  бяха имигрантите, статистиците на Апенините вече щяха да 
                  говорят за сериозна демографска рецесия. 
                  Интересното е, че досега в Западна Европа се гледаше на 
                  имигрантите преди всичко като на средство за задоволяване на 
                  пазара на работна сила. Но отсега нататък те ще трябва да 
                  бъдат възприемани и като потенциал за възпроизводство на свежа 
                  плът за Стария континент. Друг начин няма, тъй като за да се 
                  запази населението му от втората половина на 90-те години през 
                  следващия четвърт век ще трябва да дойдат отвън 35 милиона 
                  души. Най-широко според ООН за тях е разтворила обятия 
                  Германия – трябват й 14 милиона, на Италия – 9, на Франция – 2 
                  и т.н. В същото време сегашната пропорция между пенсионери и 
                  активно работещи след 25 години може да се запази, само ако 
                  Европа приеме още 130 милиона имигранти. 
                  Разбира се, засега тази перспектива никак не се харесва на 
                  хората от ЕС и те роптаят все по-често срещу нея. Но може ли 
                  да й се противодейства? Има начин – със свиване на растежа на 
                  брутния вътрешен продукт в страните от съюза, с ограничаване 
                  на потреблението до минимум, със “справедливо”, почти 
                  комунистическо разпределение на благата. Да ама всичко това 
                  противоречи на ценностите на Запада като икономическата 
                  експанзия, жаждата за все по-висок жизнен стандарт, социалното 
                  осигуряване. С други думи отвъд Шенгенската завеса на жертви 
                  никой не е склонен. 
                  Ето защо решаването на проблема може да стане или с бързо 
                  разширяване на Изток или с “нов имигрантски ред”. Може би той 
                  ще бъде почерпен като опит от САЩ и Канада, където отдавна са 
                  усъвършенствали приемателната си система. С една единствена 
                  цел – като ще допускат имигранти, то поне те да са яки, 
                  здрави, що годе образовани и интелигентни. Да стават и за 
                  фабриката, и за леглото. А цедките могат да бъдат различни 
                  лотарии за зелени карти, всевъзможни езикови колежи в 
                  страните-донори и др.
                  Така че страшно няма. Ако Европа не дойде тук, ние ще отидем 
                  при нея. Тя просто не може без нас. Докато не я подхване Йорг 
                  Хайдер от Австрия. Или пък не се самозаличим по европейски и 
                  на нашето място се класират африканците.


                   
   
