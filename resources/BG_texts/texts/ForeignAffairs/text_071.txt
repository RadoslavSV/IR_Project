РУСИЯ СЕ ОПАСЯВА, ЧЕ СВАЛЯНЕТО НА САДДАМ ЩЕ ПРЕДИЗВИКА РЯЗЪК СПАД НА ЦЕНИТЕ НА "ЧЕРНОТО ЗЛАТО" 

РУСИЯ няма интерес от свалянето на Саддам Хюсеин и се противопоставя на военните планове на САЩ. Москва няма интерес да се води война срещу Ирак, защото евентуална инвазия на САЩ ще постави под въпрос основния източник на приходи за правителството. 
 
В РУСИЯ СЕ СТРАХУВАТ, ЧЕ АКО САЩ ОКУПИРАТ ИРАК, В СРЕДНОСРОЧЕН ПЛАН ИРАКСКИЯТ СУРОВ ПЕТРОЛ ЩЕ НАВОДНИ СВЕТОВНИЯ ПАЗАР И ЩЕ ПРЕДИЗВИКА РЯЗЪК СПАД НА ЦЕНИТЕ. ПОДОБЕН ДЪМПИНГ ЩЕ СЕ ОТРАЗИ ОТРИЦАТЕЛНО НА ПЕЧАЛБИТЕ НА РУСИЯ ОТ ИЗНОСА НА ПЕТРОЛ. 
През последните три години Русия увеличи с една трета износа си и той достигна 8 млн. барела дневно. Постъпленията от износа надхвърлят 6 млрд. USD на месец. Преносната мрежа е максимално натоварена, дори предстои прокарването на нов петролопровод до арктическото пристанище Мурманск. Нищо чудно, че най-вече приходите от износа на сибирски нефт и природен газ пълнят държавната хазна на Русия. Това е най-важният икономически сектор за бившата свръхсила, чиято икономическа мощ днес едва ли надхвърля тази на Белгия. 
Проблемът на Русия е, че бюджетът й е разчетен при минимална цена от 23 USD за барел. "Бюджетът ни ще се срине", така Алексей Арбатов, заместник-председател на комисията по отбраната в държавната Дума, описва последиците от евентуален иракски петролен дъмпинг. Производствените разходи за добив на петрол в Сибир възлизат на 13 USD за барел. 
 
АКО ПЕЧАЛБИТЕ ОТ ИЗНОСА СПАДНАТ, ЧУЖДЕСТРАННИТЕ КОНЦЕРНИ, ЧИЙТО КАПИТАЛ РУСИЯ СЕ ОПИТВА ДА ПРИВЛЕЧЕ, ЩЕ ПРЕДПОЧЕТАТ ДА ИНВЕСТИРАТ В ИРАК. ВПРОЧЕМ ИМА И РУСКИ ПЕТРОЛНИ БАРОНИ, КОИТО В КРАТКОСРОЧЕН ПЛАН СЕ НАДЯВАТ ДА РЕАЛИЗИРАТ ГОЛЕМИ ПЕЧАЛБИ, В СЛУЧАЙ ЧЕ В ХОДА НА ВОЕННИ ДЕЙСТВИЯ В ИРАК ЦЕНАТА НА БАРЕЛ ДОСТИГНЕ 60 USD 
Подобен златен дъжд ще бъде добре дошъл и за много високопоставени руски политици с връзки в петролния бранш. Впрочем руската икономика има какво да губи в Ирак. През 1997 г. петролният гигант ЛУКойл сключи с Багдад договор за разработване на петролното находище в Западна Курна. Стойността на сделката беше 20 млрд. USD. Преди седмици режимът на Саддам Хюсеин наистина едностранно денонсира договора поради факта, че Москва подкрепя Резолюция N 1441 на ООН, изпратената по спешност в Багдад делегация от руски дипломати и петролни барони обаче отново успя да спечели благоволението на диктатора. От години в Ирак са активни и китайски и френски енергийни концерни. През 90-те години ТotalFinaЕlf подписа два договора за разработване на петролните полета в Маджнун и Нахр Умар. 
 
КОМПАНИИТЕ ИМАТ ИНТЕРЕС ОТ 
свалянето на Саддам Хюсеин, защото само след края на санкциите е възможно те да реализират печалби 
 
Все пак Париж и Москва се страхуват, че бъдещото ново правителство в Багдад ще анулира договорите на стария режим и ще си сътрудничи с американски концерни. 
По тази причина американската дипломация непрекъснато се опитва да увери руснаците и французите, че договорите им ще останат валидни. Впрочем надпреварата между петролните концерни в иракската криза играе по-скоро маловажна роля, решаващи са стратегическите петролни интереси. Дипломатите на Вашингтон ще се опитат да спечелят руснаците на своя страна. Междувременно беше оповестено американско-руско "енергийно партньорство", в рамките на което отрасловите гиганти ЛУКойл и Юкос ще осигуряват на САЩ преки доставки от западносибирски петрол. Засега обаче няма видими резултати от енергийното партньорство. 
Ето защо Москва проявява недоверие. Търговските преференции, които Буш обеща на руснаците при разполагането на американски военен контингент в бившата съветска Централна Азия преди военния поход в Афганистан през есента на 2001 г., така и не бяха изпълнени. Консервативни центрове на властта в Русия като външното министерство и армията междувременно смятат, че американците са стъпили в Централна Азия не толкова заради терористите, колкото заради баснословните суровинни ресурси в района на Каспийско море. В Ирак голямата игра за останалия на Земята петрол навлиза в решителната си фаза. 
