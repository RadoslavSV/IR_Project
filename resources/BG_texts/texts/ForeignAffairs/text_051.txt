Елена Поптодорова: Френско-германският план за Ирак не е предложен за официално обсъждане
DNЕVNIК.ВG 10:06 ч.

   
Репортер Николай Кръстев: Госпожо Поптодорова, френско-германският проект, подкрепян от Русия, за разрешаването на иракския въпрос ще задълбочили все 

още кризата между Съединените щати и Европейския съюз? 

Елена Поптодорова: Аз бих се пазила от много крайни и фаталистични оценки. Истината е, че този план, доколкото разбирам от информационните агенции, все още е предмет на дискусии дори между оповестените за съавтори Франция и Германия. Както разбираме от материалите в печата, все още някои негови детайли се изясняват на различни равнища във френската и германската администрация. Така или иначе той не е предложен като официален документ за обсъждане, поради което мисля, че няма да очакваме поне в днешния, в утрешния ден по-конкретни оценки и тук в средите на американската администрация. 

Репортер: Дали България би влезнала в дипломатически контакти с Франция и Германия в Съвета за сигурност, където тя е член през последните две години, относно техния проект за преодоляване на иракската криза? Възможно ли е България да води консултации с Франция и Германия? 

Елена Поптодорова: Сега този въпрос трябва да го отнесете към Външно министерство в София, защото за такива консултации се дава мандат от столицата и те се започват обикновено там на място. А по отношение на Вашингтон мога да кажа, че аз имам едни отлични отношения и с френския, и с германския си колега и имаме даже договорка идната седмица да се видим за обсъждане на ситуацията. Но този вид, повтарям, този вид преговори те ще бъдат, ако се водят въобще, в София и съответно в Ню Йорк. 

Репортер: Това, което може да се каже обаче за американската администрация, е доста голямо недоверие по отношение на европейската политика спрямо иракския въпрос. Как отекват тези ситуации спрямо развитието на кризата в Багдад, госпожо посланик? 

Елена Поптодорова: Вярно е, последните седмици бележат едно такова, даже и публично изразявано, недоверие... 

Репортер: Стара и нова Европа... 

Елена Поптодорова: Това са много условни разделения. Аз наистина считам, че именно България може да претендира да е от най-старата Европа като държава. Това, което е важно за тези дни, защото наистина работим вече в порядъка на дни, е как този предполагаем, програмиран за момента само план ще се съпостави, съотнесе към доклада, който ще изслушаме всички като публика, а по-скоро Съветът за сигурност в петък на 14 февруари. Не можем обаче да 

не отбележим и една първа реакция на оръжейните инспектори в лицето на техния ръководител Ханс Бликс, който като цяло определи плана като ненужен, дотолкова, доколкото посочените там елементи за увеличаване на инспекторите, за тяхна защита по мнението на Ханс Бликс не са необходими. 

Репортер: Защо НАТО не иска да гарантира според вас сигурността на Турция и да сработи по този начин механизмът на член пети от Вашингтонския договор? Има ли според вас индикации за пропуквания вътре в алианса? 

Елена Поптодорова: Най-напред на първия ви въпрос. Мисля, че държавите членки на пакта не искат да започнат процедура на същинско военно планиране, защото предложението, което е направено, искането, което е направено, означава именно това. Мисля си, че те все още искат да се използват последни оставащи дни и седмици за търсене на мирно решение, нещо, което България също така винаги е заявявала и подкрепяла от момента на поставянето на иракския проблем, на иракската криза на масата на преговорите. Това е моето разбиране. Аз така си обяснявам опита за задържане, за забавяне на решение в Брюксел. А дали има разпукване, разбира се, че има различия в състава на страните-членки на НАТО. То е видимо, то е заявявано и го следим като тенденция от няколко седмици насам. Не мисля обаче, че това ще бъде фатална раздяла. Тази трансатлантическа връзка съществува десетилетия наред и, макар и да бе създадена в други и политически, и геополитически, и стратегически условия, тя е вече навлязла дълбоко в много сфери на взаимоотношенията от двата бряга на Атлантика, тъй че, независимо че в момента има един видим трус, една криза в тези отношения, моето очакване, а няма да скрия и моята надежда е, че 

в идно бъдеще, в близко бъдеще това недоверие, тези напрежения ще се преодолеят. 

Репортер: Смятате ли, че ще има едно предефиниране на НАТО като глобална военна организация след иракската криза, госпожо Поптодорова? 

Елена Поптодорова: Разбира се, че смятам и се радвам, че задавате този въпрос. Защото, ако бих продължила отговора на предходния ви въпрос, щях 

да кажа, че, разсъждавайки на глас, че според мен тези напрежения, тези трудности възникват именно в резултат на едно ново развитие на ролята и на функцията на НАТО. Лесно беше, когато не беше налице практически конфликт, когато говорихме всички за нова роля на пакта, в нови условия, с нови членове, 

нови предизвикателства. Всичко това е вярно. Но то трябва да премине и през едно практическо напасване. През една нова философия, ново виждане за това как трябва да действа НАТО и в какви случаи на заплаха или на риск. И очевидно преживяваме именно този много труден, в много отношения и болезнен период на пренастройване, на действително все още единствената организация за сигурност, която съществува и която има ефективност. 

Репортер: Вие сигурно сте прочела тази статия в английския вестник "Гардиън", където България беше поставена в една група с останалите централноевропейски държави и беше определена като новия васал на Съединените щати. Как подобна статия отекна в политическите етажи на американската администрация, госпожо посланик? 

Елена Поптодорова: Първо, България не е поставена от този вестник в групата си. България от години насам работи в групата на Вилнюските страни, на Вилнюските държави и затова, ако говорим въобще за квалификациите на "Гардиън", трябва да отчетем, че те включват практически цялата Вилнюска група и не правят изключение специално някакво за България. Откровено казано, аз даже се изненадах, че именно във Великобритания се появява такава квалификация, като знаем каква е историята и характера на отношенията между САЩ и Великобритания, но, разбира се, това е свободна преса и тя прави свои квалификации според нуждата и конюнктурата на момента. А да кажа, че това е било прието сериозно тук, значи да преувелича ефекта на статията. Действително ние, по-скоро Вилнюските държави в разговори поставяме този въпрос на наши събеседници и общо взето реакцията е на омаловажаване на констатацията, на възмущение от това, че тя е груба и невярна и общо взето се задава даже въпросът - ами, ако бяхте в другата група държави, щяхте ли да сте васали примерно на Брюксел. 
