      Емисия: Вторник, 1 Февруари 2000
                    
                  Пактът за стабилност носи клеймо от Берлинския конгрес
                  Все още е открит въпросът как балканските държави да си 
                  помогнат сами
                  Страхил Лозанов
                  Балканските страни няма да отгатнат защо не действа Пактът за 
                  стабилност, докато не си припомнят неговия изходен постулат: 
                  САЩ се охарчиха да разрушават, поради което те ще диктуват на 
                  Западна Европа кога и как да харчи за възстановяване. 
                  Първоначалната формула на диктата беше “възстановяване срещу 
                  сваляне на Милошевич”. След това се появи “гориво срещу 
                  демокрация”. Сега шлагерът е “отмяна на санкциите срещу 
                  избори”.
                  Че за “цивилизованите” САЩ в края на 20 век исконните норми на 
                  международното право не означават нищо, отдавна вече не е 
                  новост. Но като наблюдава арогантната им безпардонност, човек 
                  все пак с задава някои въпроси. Дали чрез манипулираното 
                  отстраняване на югославския президент “суперсилата” търси 
                  някакъв мизерен сурогат на “победа”. Или пък някой от лидерите 
                  на САЩ възприема Милошевич като личен враг и по абсолютно 
                  необясним начин съумява да експонира капризите си върху цялата 
                  система от междудържавни отношения в Европа. 
                  По принцип Западна Европа не може да бъде упрекната, че не 
                  гори от желание да възстановява онова, което САЩ разрушиха в 
                  Югославия. Следователно, каквито и конференции да си 
                  организират държавите – донори, Пактът за стабилност ще си 
                  остане само едно възторжено послание към наивните балканци. Но 
                  все пак развитите страни трябва да си дадат сметка, че на 
                  полуострова постепенно се оформя ситуация, твърде сходна с 
                  поредицата от исторически събития след печално известния 
                  Берлински конгрес:
                  През 1878 г. България се превърна в голяма славянска държава, 
                  която стана трън в очите на тогавашните западни велики сили. И 
                  тя веднага чрез външна намеса бе разкъсана на части (“разделяй 
                  и владей”). През 1941 г. и в края на 20 век такава държава се 
                  оказа Югославия. И ето вече почти десетилетие външни сили 
                  никак не са безучастни към нейното разкъсване на части. 
                  През 1885 г. Стефан Стамболов не се поколеба да застане пряко 
                  волята на великите сили и да съедини поне две от частите на 
                  държавата си. Днес пак България, макар и с чувствително 
                  закъснение, постепенно прозира истината и настоява за отмяна 
                  на санкциите срещу Югославия.
                  През 1912 г. балканските държави автономно ликвидираха 
                  остатъците от чуждестранното господство на полуострова. През 
                  1941 г. единствена Югославия застана срещу новия нашественик. 
                  През 1999 г. тя получи поне моралната подкрепа на Гърция. Ето 
                  защо все още е открит въпросът как днес балканските държави 
                  заедно да си помогнат сами. 
                  След 1878 г. влиянието на Русия върху Балканския полуостров не 
                  изчезна. След 1945 г. то стана почти пълно. И днес Русия е 
                  единствената страна в Европа, която може да окаже сериозна 
                  реална подкрепа на Югославия и така да стъпи здраво върху 
                  голяма част от територията на полуострова.
                  Изход от ситуацията има. Той се нарича не Пакт за стабилност, 
                  дирижиран от САЩ, а незабавно възстановяване и пълна 
                  нормализация на икономическите и политическите отношения между 
                  Югославия и всички други европейски държави. Следващата крачка 
                  е покана към преговори за членство в ЕС наред с няколко други 
                  балкански държави. 
                  Ако Западна Европа в близко време не намери политическия кураж 
                  да извърши такава стъпка, въпреки въжделенията на САЩ, върху 
                  бъдещата карта на ЕС неминуемо ще се появи второ бяло петно, 
                  доста опасно за разлика от швейцарското. А Романо Проди ще 
                  бъде горчиво разочарован в благородния си порив да възстанови 
                  Римска империя, чието разделяне на Западна и Източна и до днес 
                  е най-тежката историческа трагедия за европейския континент.

