ТРЯБВА ДА РАЗМЕНИМ НОТИ С АЛИАНСА, НАСТОЯВАТ ОТ НИС 

МАРИАНА КИРОВА, СИРМА НОЕВА  

ПОКАНАТА за НАТО не е достатъчна гаранция за националната ни сигурност, при положение че участваме на страната на САЩ в евентуална война срещу Ирак. Това заявиха от СДС след заседание на ръководството на партията. Националният изпълнителен съвет настоява да станат ясни предварително конкретните гаранции за страната ни. Това според заместник-председателя на партията Владимир Кисьов може да стане чрез размяна на ноти с алианса, както беше при управлението на СДС по време на косовската криза. Допълнителните гаранции чрез ноти са задължителни за страната при решаването на такъв отговорен въпрос, заяви той. 
СДС настоява президентът и премиерът да заявят официално позициите на страната, за да могат да се обмислят конкретните варианти на реакции. Според дясната опозиция трябва внимателно да се преценят политическите и икономическите разчети на всяка реакция. Това според ръководството на СДС е необходимо да стане първо в парламентарните комисии, свързани със сигурността и външната политика, а след това на закрито заседание на парламента. Ръководството на СДС е на мнение, че мирното разрешаване на кризата около Ирак е най-добрият вариант, но според Владимир Кисьов не се оказва нужното съдействие на инспекторите от страна на иракските власти. 
Въпросът за гаранциите за националната ни сигурност поставиха и от БСП. Говорителят на БСП Ангел Найденов заяви, че крайно решение може да се вземе едва след оценка на гаранциите за сигурността ни и за потенциалните рискове и заплахи, които може да възникнат за страната ни. От БСП категорично изключват участието на български военни части в преки бойни действия. 
 
КЪМ ЖАНДАРМЕРИЯТА Е СЪЗДАДЕН ОПЕРАТИВЕН ЩАБ 
Към Национална служба Жандармерия на МВР е сформиран оперативен щаб, ангажиран с националната сигурност в случай на евентуална военна операция в Ирак, заяви вчера заместник-министърът на вътрешните работи Бойко Коцев. МВР е разработило план за действие, който ще служи за координация на службите на вътрешното министерство. В случай на военен конфликт числеността на жандармерията ще се увеличи няколко пъти и ще придобие съвсем други функции. От Гражданска защита заявяват, че убежища при евентуално нападение в София има. 
 
ГРАЖДАНСКИ КОМИТЕТ Е ПРОТИВ УЧАСТИЕ В КОНФЛИКТА 
Ние сме против едностранно нападение над Ирак и подкрепа за такова нападение от страна на България, заяви Стела Банкова, независим депутат и член на гражданския комитет България за мир. В откритото писмо до президента Георги Първанов и посолствата на Белгия, Германия, Франция и Гърция от гражданския комитет заявяват, че над 90% от българския народ са против участие на България в евентуален удар срещу Ирак преди нова резолюция на ООН. 
 
ЕДНО КЪМ ЕДНО 
 
ВИЦЕПРЕЗИДЕНТЪТ АНГЕЛ МАРИН: 
Използването на сила срещу Ирак предполага воденето на бойни действия, за които българската армия няма готови формирования. Досега събитията в Югославия и операция Пустинна буря доказаха, че в подобни случаи се провеждат високотехнологични бойни действия, за които ние нямаме подготовка. Наше пряко участие в Ирак не се очаква. Възможно е България да се включи по друг начин - чрез предоставяне на коридори, а при необходимост за поддържане на мира след приключване на бойните действия. 
