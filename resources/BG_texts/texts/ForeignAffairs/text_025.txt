     Емисия: Четвъртък, 3 Февруари 2000
                    
                  Лидерът на Демократичната партия на албанците в Македония 
                  Арбен Джафери: Въпросът е как да се разпадне Югославия
                  - Какво точно стана на срещата с българския лидер на 
                  най-голямата парламентарна партия господин Иван Костов?
                  - На Балканите по принцип е налице една фатална влюбеност в 
                  спекулациите, свързани със заговори. В София нямаше такава 
                  атмосфера измежду два доста значими фактори - господин Иван 
                  Костов и господин Хашим Тачи. Това беше един силен, 
                  продуктивен разговор измежду двама лидери на два силни, 
                  значими сегмента на Балканите, по време на който бяха 
                  повдигнати много въпроси около развитието на демокрацията, на 
                  европейските ценности в тази част на Балканите и около 
                  перспективите на целия регион. Това не беше среща на някакъв 
                  таен съюз между някои сили на Балканите срещу другите.
                  - По време на срещата в София беше ли поставена под някакъв 
                  въпрос темата за статута на Косово?
                  - Това е нашата стара позиция. И аз, и господин Тачи 
                  поддържаме и работим за идеята за самостоятелно Косово затова, 
                  защото смятаме, че това е справедливо и дълготрайно решение не 
                  само за Косово, а и за региона. Господин Костов, неговата 
                  позиция беше, че трябва да се говори за установяване на 
                  демократични институции, които са от фундаментално значение не 
                  само за държавите, а и за мира в региона. 
                  - Тоест, вие казвате, че господин Костов не е настоявал за 
                  даването на автономен статут на Косово? 
                  - Господин Костов не може да променя за една нощ позицията на 
                  своята държава. Ние разговаряхме за процеси, а не за намиране 
                  на решения за една нощ. Това не е логиката на добрите 
                  политици, а аз мисля, че господин Костов е доста добър 
                  политик, ясен, умен и стратег на развитието на своята държава. 

                  - Лансирането на тезата за Велика Албания работи ли за 
                  стабилността на Балканите? Преди време един известен политолог 
                  на Балканите заяви, че тезата Велика Албания е измислена от 
                  сърбите, за да могат да противопоставят отделните балкански 
                  държави една срещу друга.
                  - Мисля, че терминът Велика Албания или Голяма Албания 
                  противоречи на фактите. Тази Велика Албания все още е по-малка 
                  от Сърбия, по-малка от Босна, по-малка от Черна гора, по-малка 
                  и от България, и от Гърция. Такъв проект не съществува в 
                  главите на албанските стратези и политици. Ние трябва да 
                  говорим за конкретния исторически контекст, а не за някакви 
                  тайни идеи и мисии. Конкретният исторически контекст е 
                  разпадането на Югославия. Сега следва да говорим за това как 
                  трябва логично и процедурно да се разпадне тази държава. 
                  Нашата логика е доста ясна. Трябва да се даде самоопределение 
                  на административните цялости от бивша Югославия. 
                  - Крие ли изненади новият балкански ред, който се налага сега, 
                  близо една година след започването на военната операция на 
                  Алианса в Косово? 
                  - Мисля, че трябва да съществува една активна роля на всичките 
                  съседи на Югославия за развитие на демокрацията, на 
                  демократичните институции и ценности. Ами, не може на 
                  Балканите проблемите да се решават само от европейците и 
                  американците, а ние да трябва спокойно да си стоим по домовете 
                  и да чакаме крайния хепи-енд и техния резултат. Затова 
                  посещението на господин Тачи в София и срещата с господин Иван 
                  Костов има решаващо значение затова, защото отваря едно ново 
                  измерение на активна политика на Балканите, където ние сами 
                  можем да променим някои положения, някои съотношения. Мисля, 
                  че след тази среща Македония е по-стабилна държава. Мисля, че 
                  след тази среща демокрацията има повече шансове на територията 
                  на Балканите и че значителна роля в този процес играят и 
                  господин Костов, и господин Тачи.
                  (Интервюто е излъчено по БНР)
