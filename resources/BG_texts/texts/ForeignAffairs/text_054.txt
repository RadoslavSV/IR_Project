 Емисия: Събота, 5 Февруари 2000
                    
                  Министър председателят в парламента: Косово да намери 
                  общественото си равновесие
                  България, ако желае да играе ключова външнополитическа роля, 
                  не може да не контактува с ключови политически фактори в 
                  региона, заяви премиерът Костов от трибуната на парламента
                  “Аз отговарям на въпроса: “Мога ли да разсея възникналите през 
                  последните дни в обществото опасения, свързани с ревизията на 
                  позицията на кабинета по статута на Косово?”.
                  Още при първоначалното формулиране на българската позиция по 
                  Косово ние заложихме в нея универсалните принципи на 
                  международното право - ненакърнимост на границите и зачитане 
                  на териториалния суверенитет на държавите. Тази своя позиция 
                  ние отстояваме в рамките на едно активно външнополитическо 
                  поведение, основано на националните ни интереси и разгърнато в 
                  контекста на усилията на основните международни фактори в 
                  региона и извън него.
                  Обективната действителност и българският интерес ни навеждат 
                  на извода, че Косово остава незавършен елемент от процеса на 
                  стабилизиране на Балканите. В този смисъл, за да бъде Пактът 
                  за стабилност работеща и действена формула, е необходимо 
                  Косово да намери своето обществено равновесие, основано на 
                  съвременните европейски ценности. На основата на това 
                  разбиране беше организирана и срещата на 29 януари като 
                  политически контакт с г-н Хашим Тачи и с г-н Арбен Джафери.
                  Тази среща, както и предприетите външнополитически стъпки по 
                  косовския проблем, са изцяло под знака на превантивната 
                  дипломация, която ще предотврати опасността от реактивиране на 
                  това огнище на нестабилност в Югоизточна Европа.
                  Това означава да се прилагат принципите на мултиетническо 
                  съжителство, на демократизация, на изграждането на структурите 
                  на гражданската власт, на ефективни демократични институции и 
                  на зачитане на човешките права на всички живеещи в областта, 
                  независимо от етническата или религиозната им принадлежност. В 
                  контекста на тази превантивна дипломация трябва да се 
                  разглежда и българското искане за бързия край на разследването 
                  на случая с трагично загиналия в Прищина български гражданин 
                  Валентин Крумов и за изчезналия българин от Босилеград Стамен 
                  Генов. В същия контекст трябва да се разглежда и нашето 
                  настояване за удължаване на мандата на КФОР, чието присъствие 
                  е необходима и ключова предпоставка за създаване на условия на 
                  сигурност.
                  Ние настояхме и за максимално съдействие от страна на 
                  косовските албанци на КФОР и на цивилната администрация на ООН 
                  в Косово. Очакваме представителите на сръбската общност в 
                  областта да се включат във Временния административен съвет на 
                  Косово. 
                  Като първостепенен политически фактор в региона България има 
                  определени отговорности към усилията на международната общност 
                  за неговото стабилизиране. Така както страната изигра ключова 
                  роля в периода на хуманитарната криза в Косово, така и сега тя 
                  играе ключова роля, съдействайки чрез своя авторитет и чрез 
                  контактите си в Югоизточна Европа, за изграждането на такъв 
                  обществен модел в Косово, който ще отхвърли идеите както за 
                  сръбско, така и за албанско етнически чисто Косово.
                  Трябва да е пределно ясно, че страната, ако желае да играе 
                  ключова външнополитическа роля, не може да не контактува с 
                  ключови политически фактори в региона. Тези контакти се 
                  осъществяват в рамките на нашето разбиране, че развръзката на 
                  косовската криза не настъпва с военната капитулация на режима 
                  в Белград, а с капитулацията на модела на етническо 
                  прочистване и на етническа конфронтация. За да реализираме 
                  своята стабилизираща роля в Югоизточна Европа ние не можем да 
                  вземем страна, в която и да било схема на етническо 
                  противопоставяне. Нашата позиция не е и не може да бъде нито 
                  проалбанска, нито просръбска. Тя може да бъде единствено 
                  проевропейска и пробългарска. Именно това е основата, на която 
                  почиват всички наши контакти с представители на различни 
                  политически фактори в региона и извън него. 
                  Ние сме особено загрижени от настойчивостта, с която 
                  продължават опитите да се налага идеята за “независимо Косово” 
                  и за промяна на границите в региона. Същевременно обаче ние 
                  желаем да вникнем в същността на онези социални процеси в 
                  Косово, които създават обществена среда за налагане на тази 
                  идея”.
                  (Из отговора на премиера Иван Костов на питането на депутата 
                  от ПГДЛ Иван Генов за българската позиция за статута на 
                  Косово, Народното събрание, петък, 4 февруари)
