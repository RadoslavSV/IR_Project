      Емисия: Петък, 4 Февруари 2000
                    
                  Ще пише ли ЕС черен списък на партии
                  Критиците на Хайдер трябва да обяснят ще изселят ли 27% 
                  австрийци и 15 % французи, гласували неправилно или направо ще 
                  ги екзекутират
                  Волен Сидеров
                  Влизането на австрийската партия на свободата във властта 
                  предизвика смешен плач в Европа и Близкия Изток. Няколко висши 
                  политици от ЕС и Израел заплашиха Австрия с бойкот, ако хората 
                  на Йорг Хайдер участват в новото коалиционно правителство на 
                  страната. По един отработен вече начин от времето на ударите 
                  на НАТО в Югославия бе разиграна и медийна кампания, която 
                  сатанизира Хайдер. На практика обаче милионите читатели и 
                  зрители в Европа останаха дискриминирани информационно. Защото 
                  от големите агенции и издания течаха вариации на едно и също 
                  внушение: “Хайдер е злодей и нацист, Европа не може да приеме 
                  такива лоши хора в голямата политика”. С една дума,
                  Квалификациите изместиха информацията. 
                  Защо е лош Хайдер? Това не може да се разбере от световните и 
                  българските медии, защото те не представят неговата програма. 
                  Те действат на принципа на косвената характеристика – прилагаш 
                  мнението на някого за нещо, без да искаш да видиш и пипнеш 
                  самото нещо. Така информационното поле се изпълни със 
                  страшните закани на неевропейската държава Израел, която 
                  обяви, че ще си изтегли посланика от Виена, ако Хайдер влезе 
                  във властта. Освен, че е неадекватно, такова поведение създава 
                  тревожен прецедент. Възниква въпросът: трябва ли австрийци, 
                  германци, французи, унгарци и българи да съгласуват своя вот 
                  на всички парламентарни избори с местното израелско посолство. 
                  Излиза, че трябва, защото може после да се окаже, че са 
                  гласували за несимпатичен на Тел Авив политик. Това звучи 
                  нелепо, особено на фона на факта, че от основаването си през 
                  1948 г. Израел поне десет пъти е нападал съседни страни и е 
                  прилагал агресивни окупационни тактики спрямо чужди територии. 
                  Страната е нарушител на резолюциите на ООН за мир в района и 
                  изтегляне от окупираните територии. Същата държава днес 
                  съобщава на света, чрез премиера си Барак, “че включването на 
                  партия от крайната десница в правителството на европейска 
                  държава като Австрия, ще представлява оскърбление за който и 
                  да е гражданин на свободния свят”. Тук би трябвало 
                  развълнувана Европа да припомни на г-н Барак, че много 
                  по-голяма опасност за световния мир от един Хайдер 
                  представлява фактът, че Израел притежава междуконтинентални 
                  балистични ракети “Шавит” с обсег 7500 километра. И да зададе 
                  логичния въпрос за какво могат да служат тези мощни оръжия на 
                  една малка държава.
                  Европейският съюз реагира като коминтерн на Хайдер.
                  Претендиращият за предводител на световния прогрес Евросъюз 
                  посрещна инфантилно новината, че партията на Хайдер влиза в 
                  правителствената коалиция. Външнополитическият съветник на 
                  германския канцлер Щайнер се изхвърли: “Няма да позволим на 
                  хора от новото австрийско правителство да посетят европейските 
                  столици”. Именно това е класически пример на фашизъм или 
                  сталинизъм в действие. Външният министър на Белгия пък 
                  извести, че тази година няма да е морално да се карат ски в 
                  Австрия. Интересно дали г-н Мишел намира за морална 
                  педофилията, в която бяха уличени белгийски висши политици 
                  наскоро. Дали е морално да се перат пари и да се вземат 
                  рушвети и да се краде от евробюджета. Преди година и нещо един 
                  холандски ревизор разкри злоупотреби за милиарди марки в 
                  Европарламента. Разкритията извадиха на бял свят далаверите на 
                  еврокомисарката Кресон, на испанския комисар Мануел Марин, на 
                  португалеца Жоао де Пинейро, дори на самия председател Жак 
                  Сантер, който си имал офшорка за пране на пари. Тези 
                  бомбастични скандали не предизвикаха възмущението на 
                  европейските медии, нито бяха заклеймени от Израел. А 
                  представляват истинска обида за всеки гражданин на Европа, 
                  който се чувства измамен и ограбен от евробюрократите. За 
                  сметка на това, днес виждаме бурни реакции и заплахи за 
                  отлюспване спрямо Хайдер. Имат ли основание те? Критиците на 
                  австрийския десняк се позовават на епропейските ценности: 
                  демокрация и плурализъм. Но нали благодарение на тяхното 
                  действие 27 % от австрийците гласуваха за Партията на 
                  свободата. Ако ЕС иска да въведе цензура върху партиите и да 
                  направи черен списък на “лоши” партии, нека го заяви ясно. Но 
                  тогава възниква проблемът какво да се прави с тези близо 2 
                  милиона австрийци, гласували неправилно. А с 15- те процента 
                  французи, дали вота си за Льо Пен? Да ги изселваме ли от 
                  Европа или да ги вкарваме направо в газови камери?
                  Двойният стандарт на международната общност не е от вчера 
                  Класически пример за ценностно лицемерие на големите от Европа 
                  и САЩ е отношението им към Испания. Режимът на генералисимус 
                  Франко, признат от ООН и демократичния свят за авторитарен и 
                  профашистки, става удобен за Щатите и техните съюзници през 
                  50- години. Въпреки, че през 1946 г. Генералната асамблея на 
                  ООН лишава правителството на Франко от “правото на влизане в 
                  международни учреждения на Обединените нации…” През 1950 
                  година обаче САЩ имат нужда от военни бази в Испания и 
                  прилагат натиск тази забрана да се отмени. Успяват през 1953 
                  г., а през 1959 г. лично президентът Айзенхауер посещава 
                  “фашиста” Франко в Мадрид. През това време Франко не е 
                  променил нито политиката си, нито възгледите си. На стената в 
                  кабинета му още личи къде са висяли портретите на Хитлер и 
                  Мусолини. Прагматиката на американската политика обаче бързо 
                  заличава профашистките черти на испанския каудильо и го 
                  обявява за член на демократичното семейство. Испания е приета 
                  за член на ООН през 1955 г, в разцвета на франкизма, през 1958 
                  г. влиза в Организацията за европейско сътрудничество и 
                  развитие, в същата година е приета и в МВФ и ЕБРР. А Франко си 
                  е същият – дори, за да не усъмни някой в това, през 1961 г. 
                  държи паметна реч, в която с носталгия говори за фашистките 
                  правителства на Германия и Италия. Може би ако сега Австрия 
                  предложи територия за военни бази на САЩ, Вашингтон ще смекчи 
                  рязката си позиция към Виена.
                  Между впрочем, новите изследвания на неофашизма в Европа не 
                  включват партията на Хайдер в числото на фашистките 
                  образувания. Там са Националдемократическата партия на Норберт 
                  Бургер, “Новите десни”, “Дружеството за действие” и други 
                  щурмоваци, но не и партията на Хайдер. Излиза, че той е вкаран 
                  в полуизмислени рамки, за да бъде сочен с пръст. Да обявиш 
                  някого за лош и да кажеш: “Няма да играя с теб” не е израз на 
                  зряла политика. Това може да предизвика повече симпатия към 
                  бойкотирания, отколкото заклеймяването му. Защото всеки 
                  разумен еврогражданин ще си зададе въпроса: “За какво се бори 
                  Хайдер, че толкова го мразят?” И ще види, че сатанизираният 
                  политик всъщност иска приемливи за европееца неща – ниски 
                  данъци, грижа за семейния бизнес и други от този род. А 
                  ограничаването на емиграцията, което се сочи като най-тежък 
                  негов грях, се прилага всъщност от тези, които го клеймят. В 
                  самата Австрия бившият канцлер, социалдемократът Клима наложи 
                  драконовски мерки за чужденци. Никой не го заклейми. 
                  Шенгенските страни пък от години ограничават желязно 
                  движението на хора в нарушение на Хартата за правата на 
                  човека. Значи са фашистки държави. Защо никой не го казва? 
                  Този двоен стандарт на част от Западна Европа и САЩ (тази, 
                  която дирижира общественото мнение) е доста стар и вече го 
                  виждат дори наблюдателите с висок диоптър късогледство. Затова 
                  острата кампания против Хайдер ще има обратен ефект. Ще извади 
                  наяве и тези скрити за света факти от двойната политика на 
                  Запада, които биха накарали все повече европейци да се запитат 
                  дали демокрацията е това, което им се показва. И няма ли утре 
                  да попълват формуляр за благонадеждност, преди да получат 
                  право да гласуват. 
