ПОЛША даде добър урок на всички страни кандидатки как се водят преговори за присъединяване и как се отстояват докрай националните интереси. Принципно погледнато, България също може да се поучи от нея в това отношение. Но когато навлезем в конкретиката и установим сериозните различия между двете страни, в т.ч. и в глава Селско стопанство, ние трябва да бъдем много предпазливи и внимателни при пренасянето на полския опит и подход при воденето на преговорите от нашата страна по тази най-трудна и чувствителна глава. 
Ако направим, макар и бегло сравнение между двете държави, ще видим, че делът на използваната селскостопанска земя в България е около 50% от цялата територия на страната, докато в Полша тя е близо 60%. Като абсолютна стойност полската селскостопанска земя е близо 3.5 пъти повече от българската. Делът на селското стопанство в БВП на България през 2000 г. е бил 14.5, докато същият показател за Полша през същата година е бил едва 3.3%. По това време в селското стопанство на България са били заети 11.3 от всички заети в страната, а в Полша 18.8%. Но най-голямото различие между двете страни е, че в Полша земята винаги, дори и при социализма, е била в ръцете на частните фермери и тя се е окрупнявала с времето чрез въвеждане на новите технологии и по-висока степен на механизация. Така че в края на 2002 г. полското селско стопанство като структура е много по-близо до това в страните членки, отколкото българското. Освен това полските фермери са напълно наясно със специфичните механизми в общата селскостопанска политика на ЕС и особено с механизмите на преките плащания. Нещо повече, те си дават ясна сметка, че след присъединяването на Полша към Общия пазар селскостопанската продукция на Германия, отглеждана при същите климатични и почвени условия от другата страна на границата, ще бъде двойно по-високо субсидирана от полската. Това обяснява и силния натиск от страна на полските фермери върху преговарящия екип да извоюват колкото може по-равностойни условия в конкуренцията с останалите страни членки и на първо място с Германия. 
За съжаление ситуацията в България е коренно различна. Нашето селско стопанство се базира на силно раздробена поземлена и производствена структура, а фермерството е едва в своята начална фаза. Възрастовият състав на заетите в селското стопанство у нас е подчертано висок, а специалната професионална квалификация твърде ниска. Далече от европейското ниво сме по степента на механизираност и по отношение прилагането на модерните селскостопански технологии. Значителна част от нашите селскостопански производители нямат изобщо представа от общата селскостопанска политика, но и да имат, те не са в състояние да я прилагат, защото тя изисква принципно различна база. 
Доброто в нашия случай е, че Министерството на земеделието се води от силно мотивиран и енергичен министър, подкрепен от много силен и компетентен екип, който успя първи да включи нашата страна в програмата САПАРД и който въпреки големите трудности и многобройни препятствия води успешно и преговорния процес. Това, от което се нуждае сега нашето селско стопанство, е да се насочат и вложат в него масирани инвестиции, за да може в краткия период до членството да се извърши необходимото структурно и технологично преустройство, което в съчетание с уникалните почвени и климатични условия у нас може да ни извоюва в началото добри, а по-късно и водещи позиции сред селскостопанските производители на страните членки. 
