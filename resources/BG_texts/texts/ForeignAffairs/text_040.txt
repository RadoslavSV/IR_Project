ЗА ТРИ ДНИ ОФИЦИАЛНО ПОСЕЩЕНИЕ БЪЛГАРСКИЯТ ДЪРЖАВЕН ГЛАВА ОТВОРИ ШИРОКО ВРАТИТЕ ЗА ТЪРГОВИЯ С КИЕВ 

СВЕТЛАНА БЕЛОУСОВА, СОФИЯ-КИЕВ-ОДЕСА-СОФИЯ  


 
 
ЗА три дни в Украйна нямаше предложение на президента Георги Първанов, по което украинският му колега Леонид Кучма да не вземе отношениеe и да не му съдейства. Българският държавен глава дори призна пред българската общност, че за близо 25-те визити, които е имал досега, рядко се е случвало така бързо да бъдат решавани проблемите. Така стана и по важния въпрос за тристранното споразумение между България, Украйна и Русия за транспортиране на ядрени материали, който до последния момент преди официалните срещи висеше. След официалните разговори украинският президент пое ангажимент да придвижи институционално документа, за да бъде приет възможно най-скоро. 
Когато Кучма на официалната пресконференция оповести, че може да предостави за българските стоки милионния украински пазар, в дипломатичен стил Първанов отвърна, че чрез България, която е признат фактор за стабилността в региона, украинските производители могат да стъпят на Балканите, а и на европейския пазар. Институциите стоят зад националния бизнес, а това е сигурна предпоставка за развитието на двустранните търговско-икономически отношения, заяви Първанов. Сега на ход са представителите на изпълнителната власт. В рамките на визитата бяха подписани четири споразумения и два протокола. 
 
СТРАТЕГИЧЕСКО ПАРТНЬОРСТВО 
По време на официалните разговори, председателствани от българска страна от финансовия министър Милен Велчев, бе установено, че е налице тенденция за разширяване на търговско-икономическите отношения между двете страни. Украинската страна прояви интерес за участие към проектите за нефтопроводите Бургас - Александруполис и Бургас - Вльора, както и към изграждането на газопреносната мрежа в България и модернизирането на АЕЦ и ТЕЦ. Българските и украинските държавници се договориха да подготвят споразумения във военно-техническото сътрудничество, както и за защита на класифицираната информация. На масата за обсъждане бяха поставени проблемите за формулата как Украйна да ни върне дълга, как да се облекчи митническият режим. Представителите на домакините поискаха да ги подкрепим за членството им в Световната търговска организация. 
 
БИЗНЕСФОРУМЪТ 
Представители на 36 български фирми установиха контакти с повече от 100 украински потенциални партньори. Договорено бе в Украйна да бъде доставен виноматериал от Бургаска област, както и през летния сезон да има чартърни полети от Киев до Бургас и Варна. Подписан бе договор за доставка на черни метали и листови стомани от Украйна. Деловите кръгове се договориха да подпишат договор за доставка през първата половина на тази година на металопрокат - кръгли стоманени заготовки, листов прокат и арматури. Договорен бе и износ на български мотокултиватори. Мнозина от българските бизнесмени останаха в Киев и не продължиха с президента пътуването в Одеса само за да могат да разширят контактите си с контрагентите си в украинската столица. Бизнесфорумът бе организиран от Агенцията за насърчаване на търговията. В бизнесделегация бяха включени представители на фирми, свързани с металургията, машиностроенето, спецпроизводството, туризма, хранителната промишленост и финансовите среди. 
 
МИТАТА 
Подписан бе протокол за митнически отстъпки в областта на транспорта и енергетиката. За облекчен митнически режим ще може да се мисли, след като Украйна бъде приета в СТО, а това ще стане най-рано през следващата година. На Киев предстоят преговори с 35 страни, засега са започнали само с три от тях. Ден преди визитата на президента Първанов Украйна започна преговори с най-важната страна - САЩ. 
 
БЪЛГАРИТЕ 
На всички междудържавни разговори, както и при срещите с етническите българи от Одеска област, Първанов подчертаваше своята благодарност за толерантната политика на украинската държава към нашата национална общност там. С протекциите на Кучма бе даден незабавно национален статут на Болградската гимназия, което означава тя да бъде финансирана от украинското образователно министерство, а не от областната управа на Одеса, както бе досега. Освен това статутът дава възможност в гимназията да се изучават все повече предмети на български език. Незабавно бе разрешено България да изпрати един учител по история в Болград. В присъствието на Първанов бе подписан и указ, с който председателят на Сдружението на българската общност Антон Косе бе назначен за зам. областен на Одеска област. И в Одеса, и в Болград самодейни състави играха български национални танци, рецитираха национални поети, но винаги подчертаваха, че те имат две родини - България и Украйна. Българщината извираше от душите им. 
В Одеса освен българския културен център вече има и друг български кът - болница по сърдечно-съдова хирургия, която е филиал на софийската "Св. Екатерина". Д-р Борислав Ацев, асистент на проф. Чирков, половин година е ходил в българските села, за да преглежда сънародниците ни. Сега новият медицински център си е поставил задача да обходи всичките 60 селища, където има наши общности, и да прегледа всички над 240 български пациенти. 
