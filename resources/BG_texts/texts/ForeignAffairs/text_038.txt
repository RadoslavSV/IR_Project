   Емисия: Сряда, 5 Януари 2000
                   
                  Новините по света
                  Шефът на USАID в болница с инсулт
                  Директорът на Американската агенция за международно развитие 
                  (USАID) Джон Грант е постъпил миналия петък, в навечерието на 
                  Нова година, в болница с масивен инсулт. Състоянието му е 
                  стабилно, но тежко, съобщи информационната служба към 
                  посолството на САЩ в София. 
                  Ген. Джексън: Не приемам критиките за КФОР
                  Командващият мисията КФОР в Косово през юни генерал Майкъл 
                  Джексън отхвърли обвиненията, че операцията била сериозно 
                  възпрепятствана от лошото командване и структури за контрол. 
                  Доклад на британската армия твърди, че проблеми с техниката и 
                  комуникациите щели да провалят сухопътната кампания, ако 
                  сърбите окажели твърда съпротива. Ген. Джексън заяви обаче, че 
                  някои от критиките са "трудни за разбиране". "Просто не 
                  приемам, че е имало вакуум в командването и контрола", 
                  подчерта ген. Джексън.
                  Клинтън искал да става конгресмен
                  Американският президент Бил Клинтън заяви, че обмисля 
                  възможността да се кандидатира за член на Камарата на 
                  представителите след изтичане на президентския му мандат. В 
                  интервю за телевизия Ен Би Си Клинтън призна, че много му 
                  допада "постпрезидентското" битие на Джон Куинси Адамс, шестия 
                  президент на САЩ, който след като напуснал Белия дом, изкарал 
                  8 мандата в Конгреса. Освен това Клинтън се пошегува, че ако 
                  стане конгресмен, ще има възможност по-често да вижда жена си 
                  Хилари, която иска да стане сенатор от Ню Йорк.
                  Нови 4000 с хепатит А в Румъния
                  Броят на случаите на заболели от вирусен хепатит А, 
                  регистрирани в Румъния за първите 11 месеца на 1999 година, е 
                  с около 4000 по-голям в сравнение със същия период на 1998 
                  година. Според мнението на лекари това може да бъде начало на 
                  епидемия. Най-много случаи са регистрирани в Марамуреш, 
                  Брашов, Ботошани, Букурещ и Сучава. В Букурещ през 1999 година 
                  са регистрирани 838 случая, което е с около 130 повече в 
                  сравнение с предишните години. Най-големите огнища на заразата 
                  са учебните заведения.
                  Момил Булатович: Няма да позволим НАТО да влезе в Черна гора
                  Югославският премиер Момир Булатович и лидер на 
                  Социалистическата народна партия на Черна гора посочи, че 
                  най-важният интерес на Черна гора е да “развива и укрепва 
                  сътрудничеството със Сърбия в рамките на СРЮ”. Според него 
                  сега в републиката има 20 пъти повече полицаи отколкото по 
                  време на бомбардировките на НАТО. Булатович препоръча на 
                  ръководството на Черна гора да “не се надява, че ще им бъде 
                  позволено да извикат НАТО и с цел защита на своите постове да 
                  подпомогнат окупацията на страната”.

