Започва вторият кръг от разговорите по присъединяването ни към НАТО
DNЕVNIК.ВG 10/2 - 08:16 ч.

   
В понеделник и вторник, в главната квартира на НАТО в Брюксел, е вторият кръг разговори по присъединяването на България към алианса. 

"Предмет на разговорите са въпросите на ресурсите, правните проблеми, опазването на информацията и сигурността. Очаквам диалог за виждането ни как можем да изпълним графика по подготовката до май следващата година по различните параметри", заяви заместник-министърът на външните работи Любомир Иванов, който е ръководител на българската делегация. Той посочи изпълнението на мерките за физическа защита, защита на комуникациите, за индустриална сигурност, приемането на съответните наредби, тяхното практическо приложение, подготовката на комуникационните мрежи. 

"На разговорите ще бъде обсъден раздел 4 от графика за реформи, който урежда въпроси на сигурността и свързаните с нея срокове в рамките, на които България трябва да изпълни своите ангажименти във връзка със защитата на класифицирана информация", допълни председателят на Държавната комисия по сигурността на информацията /ДКСИ/ Цвета Маркова. Тя уточни, че през март изтича първият срок, свързан с приемането на подзаконовите нормативни актове в допълнение на Закона за защита на класифицираната информация. Следващите срокове са свързани с кадровото попълване и пълноценното функциониране на ДКСИ, след това са сроковете за определяне на ключовите длъжности, за които трябва да бъде издаден сертификат за работа с натовска класифицирна информация. 

Подготовката за втория кръг разговори беше тема на заседание на Междуведомствения комитет за интеграция в НАТО на пети февруари. На него беше обсъден графикът за реформи по присъединяването ни към НАТО. Той включва мерки за цялостната подготовка за членство - развитие на военните способности по стандартите на алианса, борба с корупцията, запазване на макроикономическата стабилност, защита на класифицираната информация. Делегацията за втория кръг разговори включва представители на МВнР, Министерството на отбраната, Генералния щаб на Българската армия, Министерството на финансите, Министерството на вътрешните работи, Министерство на правосъдието и Държавната комисия по сигурността на информацията. 

Съставът и мандатът на разширения екип за водене на преговори за присъединяване към НАТО бяха утвърдени на 28 декември от Министерския съвет. При първия кръг от разговорите на 10 януари в Брюксел бяха обсъдени политически и икономически аспекти и въпроси на отбраната и военното взаимодействие. 

През март 2003 година се очаква подписването на протокола за присъединяване. От април 2003 г. до март 2004 г. е периодът за ратификация на протокола за присъединяване в законодателните органи на 19-те страни членки и депозирането му във Вашингтон. Междувременно ще има постоянни консултации по изпълнението на графика за реформите. В края на март 2004 г. се очаква официалната покана за присъединяване към Вашингтонския договор. Следва ратификация от Народното събрание и депозиране на решението в Държавния департамент на САЩ. 
