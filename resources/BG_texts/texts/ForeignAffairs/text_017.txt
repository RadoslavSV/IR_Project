      Емисия: Сряда, 2 Февруари 2000
                    
                  Спешна среща Костов-Майлс за Косово
                  От US-мисията се чудели как да замажат гафа с изявленията на 
                  Асен Агов
                  ТОДОР ПРОЙЧЕВ
                  Американският посланик в София Ричард Майлс обсъди вчера 
                  следобед с премиера Иван Костов българската позиция за 
                  независимостта на Косово. Министър-председателят прие Майлс по 
                  негова изрична молба като разговорът между двамата продължи 
                  повече от предвидените по дипломатическия протокол 40 минути. 
                  US-посланикът влезе в кабинета на премиера точно в 16 часа и 
                  го напусна след 1 час и 5 минути.
                  “Да, обсъдихме българската позиция за Косово. Не бих желал 
                  категорично да я представя. Българската страна е тази, която 
                  трябва да го направи, но мисля, че е точно да се каже, че 
                  международната общност, включително и САЩ, не подкрепят 
                  независимостта на Косово”. Така посланик Майлс отговори на 
                  въпроса на “Монитор”: “Обсъдихте ли с премиера Иван Костов 
                  позицията на България за Косово и има ли, според Вас, промяна 
                  в нея относно независимостта на югопровинцията?”.
                  US-мисията в София се чуди в момента как да замаже скандала за 
                  промяната в българската позиция, коментираха вчера пред 
                  “Монитор” източници от българските тайни служби. Според тях 
                  американците са бесни на българското правителство заради гафа 
                  на шефа на външната парламентарна комисия Асен Агов. 
                  “С министър-председателя имахме дискусия, която на 
                  дипломатически език може да бъде наречена разнопосочна”, 
                  дипломатично намекна вчера посланик Майлс за скандала.
                  След съботната среща с лидера на косовските албанци Хашим 
                  Тачи, Агов изненадващо заяви: “Нещата (за независимостта на 
                  Косово - б.р.) търпят известна еволюция”.
                  Това изявление остави американците в “небрано лозе”, защото 
                  подобни думи се приемат от балканските държави като израз и на 
                  неофициалната американска позиция в момента, поясниха нашите 
                  източници. Според техните оценки обаче от мисията на САЩ у нас 
                  все още смятали за преждевременно публичното обявяване на 
                  US-плановете за бъдещето на Косово. Това е заради изборната 
                  година “зад Океана”, в която по традиция американската 
                  администрация е предпазлива във външнополитическите си 
                  действия и ангажименти, твърдят източниците на “Монитор”.
                  “Що се отнася до бъдещето на областта, аз съм оптимист, но ще 
                  видим….”, неопределно заяви вчера и Ричард Майлс.
                  “Американците активно работят по проблема, тук в София, заедно 
                  с хора на българското правителство. В началото на януари в 
                  нашата столица пристигна и голяма група на ЦРУ. Част от 
                  американците се настаниха в хотел “Шератън”, а останалите, за 
                  да не бият на очи, бяха разквартирувани по други хотели”, 
                  разказаха още от спецслужбите.
                  В средата на месеца пък Костов събра в Хисар 
                  министър-председателите на страните-съседки на Югославия. 
                  Миналата събота премиерът се срещна на “Раковски” 134 с лидера 
                  на косовските албанци Хашим Тачи и с “македонския” албанец 
                  Арбен Джафери. 
                  “Говорихме за срещите, които се проведоха наскоро в България. 
                  Едната беше в Хисар, а другата - срещата на премиера Костов с 
                  Хашим Тачи и Арбен Джафери. И двете бяха много важни. 
                  Правителството на САЩ прояви интерес да чуе какво е описанието 
                  на министър-председателя на тези две срещи”, каза посланик 
                  Майлс. Той съобщи, че в четвъртък лети за Вашингтон за 
                  консултации с неговото правителство. 
                  “Тази седмица заминавам за Вашингтон за консултации. В 
                  България съм посланик вече близо половин година. Нашата 
                  традиция е американските посланици да се връщат на всеки 6 
                  месеца във Вашингтон за консултации”, обясни Негово 
                  превъзходителство.
                  В неделя фаворитът за президентския пост в САЩ републиканецът 
                  Джордж Буш-младши обяви, че активно ще работи за изтеглянето 
                  на американските войски от Косово.

                        “Последните няколко седмици се срещнах с новите министри 
                        в правителството, а също така имах и повторни срещи с 
                        някои от министрите от предишния кабинет”, съобщи 
                        посланик Ричард Майлс след разговора си вчера с премиера 
                        Костов. “Най-важното обаче беше да се срещна с 
                        министър-председателя, преди да отпътувам в четвъртък” 
                        за редовни консултации във Вашингтон, допълни посланик 
                        Майлс.
                        Бившият вътрешен министър Богомил Бонев пък изглежда е 
                        бил предпоследният събеседник на Негово 
                        превъзходителство. 
                        Два часа преди посланик Майлс да отиде в Министерския 
                        съвет, репортер на “Монитор” видя о.з. генерал Бонев 
                        пред входа на посолството на САЩ на ул. “Ал. 
                        Стамболийски”. Видимо със свеж вид, ексминистърът беше в 
                        елегантен тъмносив костюм. След около минута той влезе в 
                        сградата. Излезе след около час. 
                        На въпрос от “Монитор”, по каква работа е бил там г-н 
                        Бонев, от пресслужбата на посланик Майлс казаха, че не 
                        знаят, но ще проверят и по-късно ще отговорят. Това 
                        обаче не стана до края на работния ден на чиновниците в 
                        посолтвото. 
