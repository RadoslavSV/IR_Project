Русия не може да е безучастна, ако НАТО стигне границите u 

Министърът на външните работи на Руската федерация Игор Иванов пред „Капитал“ 

Г-н Иванов, това е вашето второ официално посещение в България. С какви очаквания идвате в България, особено на фона на изказването на руския президент Владимир Путин, направено при посещението на българския министър-председател Симеон Сакскобургготски в Москва през 2002 г., което гласеше: „Посещението ще се превърне в повратен момент в отношенията между двете страни. След идването на власт на вашето правителство забелязваме положителни тенденции в тази насока“? 

- В самото начало на март ще се състои първото официално посещение на руския президент Владимир Путин в София, което ще премине под знака на предстоящите чествания на 125-ата годишнина от освобождението на България. Ние се готвим много сериозно за това посещение, тъй като смятаме, че в момента съществуват благоприятни условия за това да се даде нов тласък на руско-българските отношения. Основна предпоставка за това е наличието и в Москва, и в София на ясно изразена политическа воля със съвместни усилия да бъде преодолян „застоя“ в двустранните отношения и да се изгради взаимноизгодно дългосрочно сътрудничество на основата на общоприетите норми на международното право и принципите на пазарната икономика. 

В последно време в речника на руската външна политика все по-честа употреба придобива терминът „прагматична външна политика“. Вие цитирахте руския държавен канцлер княз Александър Горчаков (министър на външните работи на Руската империя 1856-1882), който е казал „приоритет на външната ни политика бе решаването на проблемите в страната, отстранявайки всички изникващи пречки“. Припокрива ли се даденото изказване с дефиницията на термина „прагматична външна политика“? 

- В днешно време прагматизмът наистина е един от основните принципи на руската дипломация, чиято първостепенна задача е обезпечаването на изконните интереси на Руската федерация. В този смисъл думите на княз Горчаков за задачите на руската дипломация звучат актуално и в наши дни. Става дума за осигуряване на надеждна сигурност за страната, за създаване на максимално благоприятни външни условия за устойчив икономически растеж, за повишаване на жизнения стандарт на хората, за укрепване основите на конституционния ред, за консолидация на гражданското общество, оказване на съдействие на руския бизнес, защита на правата на нашите граждани и сънародници, живеещи в чужбина. 

Преди половин година президентът Владимир Путин заяви, че между нашите две страни съществуват „нелоши икономически отношения“, но стокообменът между страните пада. Какво пречи на подобряването на двустранните икономически отношения? 

- По наши данни търговско-икономическите отношения между Русия и България започват да се стабилизират, но тяхното настоящо равнище естествено е далеч от потенциалните възможности на нашите страни. Аз мисля, че новосъздадената политическа атмосфера ще подпомогне за създаването на предпоставки за нарастване на обема на икономическо сътрудничество и за разширяването на бизнес контактите. Като „движеща сила“ в случая могат да послужат големи инвестиционни проекти като строителството на петролопровода Бургас - Александруполис, построяването на нови енергийни мощности, модернизацията на инфраструктурата на страната и др. В по-голяма степен трябва да бъде използван потенциалът на междурегионалните връзки, които крият големи възможности, включително и за изграждане на отношения по линия на малките и средните предприятия. Естествено съществуват и други резервни варианти, които изискват съвместни усилия: необходимо е да се облекчат митническите процедури, да се понижат или въобще да бъдат премахнати митата, да се създаде ефективен механизъм за гарантиране и застраховане на вноса и износа. Трябва да бъдат пуснати в експлоатация директни транспортни коридори. Над решаването на тези въпроси се работи активно в рамките на междуправителствената комисия по търговско-икономическо и научнотехническо сътрудничество, чиято поредна сесия се състоя наскоро в Санкт Петербург. 

Г-н Иванов, в статията си, озаглавена „Светът, от който се нуждаем“, публикувана в края на миналата година, вие отбелязвате, че ООН е незаменима в глобализиращия се свят. Но Съветът за сигурност на ООН е често обвиняван в това, че основната му роля е да възпрепятства вземането на решения. Как според вас би изглеждала една реформа на ООН, която би позволила на тази световна организация да действа ефективно в съвременните условия? 

- Ефективността на дадена международна структура преди всичко зависи от политическата воля на страните членки. В случая със Съвета за сигурност на ООН сме свидетели на това как именно този орган в последно време демонстрира способности за изработване на взаимно приемливи, аргументирани решения, насочени за решаването на най-острите проблеми в международен план. 
Също така е очевидно, че промените, настъпващи по света, появата на нови предизвикателства и заплахи водят до необходимост за съответна адаптация на международните организации към днешните реалности. Това в пълна сила важи и за ООН, тъй като реформирането на тази организация е едно от най-важните условия за укрепването на авторитета и влиянието в световен мащаб в ролята на основен механизъм за осигуряването на глобална сигурност. Много неща бяха вече предприети в тази насока. При усъвършенстването на системата на ООН водещ трябва да бъде рационалният подход, насочен към повишаване на ефективността и практическия резултат от дейността на организацията. 
Важен аспект в реформата на ООН остава въпросът за разширяването на Съвета за сигурност. Ние сме убедени в необходимостта от постигане на максимално съгласие по всички въпроси, свързани с разширяването на Съвета за сигурност, включително и в това да се осигури подкрепа за крайната формула на процеса от страна на всички настоящи постоянни членове на Съвета за сигурност. Съветът за сигурност би придобил по-голяма балансираност, ако наред с развитите страни в състава му бъдат включени и влиятелни развиващи се страни. Важното в случая е повишаването на представителността на Съвета за сигурност да не вреди на неговата работоспособност. Ето защо Русия поддържа позицията си за запазване на компактността на състава на Съвета за сигурност. 

След разрешаването на проблема с транзита на руски граждани при пътувания от/за Калининград какви са вашите следващи стъпки по отношение на Европейския съюз? Русия едва ли ще стане част от ЕС в обозримо бъдеще, но къде според вас е мястото на Москва на картата на Европа? 

- В известен смисъл Европа винаги е била обединена, а Русия винаги е била част от нея, при това изпълнявайки уникалната роля на свързващо звено между европейската и източната цивилизация. Днес ние сме свидетели на изграждането на една нова Русия и нова Европа. За първи път в историята европейските страни все по-силно се обединяват около общи демократични ценности и икономически принципи, около консенсуса в полза на поддържането и укрепването на сигурността, стабилността и процъфтяването на континента. Русия разглежда Европейския съюз като свой стратегически партньор при решаването на тези задачи. 
Европейският съюз - и днес, и в една по-далечна перспектива е наш ключов търговски и политически партньор. След процеса на разширяване на съюза половината от нашия външнотърговски оборот ще се реализира със страните от Европейския съюз. Като цяло икономическото сътрудничество между Русия и Европейския съюз се развива в позитивна посока. Това в най-голяма степен се отнася за икономическия диалог, който е замислен в рамките на една дългосрочна перспектива. Ние развиваме взаимноизгодно сътрудничество в областта на науките и технологиите, космическите изследвания, комуникациите. С добри темпове върви и нашата съвместна разработка на концепцията за общото европейско икономическо пространство. От особена важност за по-нататъшното развитие на нашите търговско-икономически връзки бе фактът, че миналата година руската пазарна икономика получи цялостното признание на Европейския съюз. 
Разширяването на Европейския съюз, съчетано с бъдещите изменения във функционирането на неговите механизми, е обект на особено внимание от страна на Русия. Естествено е, че в процеса на трансформиране на ЕС ще се появяват нови елементи в нашите отношения както със съюза, така и с отделните страни от Централна и Източна Европа. За нас същността на този процес е, че развитието на Европейския съюз не трябва да води до възстановяване на каквито и да било разделителни линии и до влошаването на икономическите позиции на Русия на пазарите на страните, присъединяващи се към съюза. 
Особено актуален е фактът, че нашето партньорство в областта на сигурността придобива конкретни измерения. Съществуват добри възможности за съвместно участие на Русия и Европейския съюз в предотвратяването и регулирането на локални конфликти, при участие в операции по поддържане на мира, при хуманитарни акции и операции по търсене и спасяване. На преден план в руско-европейските отношения е изведена задачата да се взаимодейства в борбата срещу международния тероризъм. 
А що се отнася до калининградския сюжет, който споменахте във вашия въпрос, е още едно доказателство, че механизмите в нашите отношения с ЕС са достигнали ниво на зрялост, което позволява конструктивното решаване дори на подобни сложни проблеми. 

Русия е все така недоволна от разширяването на НАТО въпреки признанието от страна на властите в Москва, че те не виждат заплаха за сигурността на Русия, идваща от страните - членки на алианса. Защо все още продължавате да се придържате към тази позиция? 

- Русия уважава законното право на всяка държава сама да решава в коя международна структура да взема участие. При все това за нас е очевидно, че разширяването на НАТО в по-голямата си част протича по инерция, без да се отделя достатъчно внимание на реалните промени, ставащи по света и в евроатлантическото пространство. Ето защо ние се придържаме към позицията си, че този процес не носи допълнителна сигурност нито на старите и новите страни - членки на НАТО, нито на Русия. 
Ръководството на НАТО многократно е заявявало, че разширяването на алианса не е насочено срещу интересите на Русия, но ние сме длъжни да правим оценка на случващото се с оглед на всички, дори и хипотетични ситуации, свързани по някакъв начин с осигуряването на нашата национална сигурност. Ето защо ние не можем да останем безучастни, когато сме изправени пред перспективата военният потенциал на НАТО да получи непосредствен излаз на руските граници. В този контекст Русия придава голямо значение на въпроса за подписването на адаптирания Договор за обикновените въоръжени сили в Европа от онези страни, поканени за членство в НАТО на срещата на алианса в Прага, които все още не са подписали договора. Не бихме желали да ставаме свидетели на появата на „сива зона“ от гледна точка на мерките за ограничаване на военните арсенали, предвидени в този договор. 
Заедно с това ние ще увеличаваме темповете на равноправното ни сътрудничество със страните - членки на НАТО, в рамките на Съвета Русия - НАТО, създаден през май 2002 г. Този модел, по наша преценка, отговаря в най-голяма степен на целите на съвместните ни усилия за противодействие на днешните заплахи и предизвикателства. 

В книгата си „Руската външна политика в ерата на глобализацията“ защитавате тезата, че бъдещето на света е в неговото многополюсно устройство. Как изглежда тази теза на фона на безпрецедентната мощ, демонстрирана от САЩ? 

- Около въпроса за многополюсното устройство се водят разгорещени дискусии. Понякога дори се опитваха да представят тази идея като едва ли не руско изобретение, при това имащо антиамерикански характер. Всъщност теорията за многополюсното устройство отразява една обективна тенденция в международните отношения и затова тя е принцип, радващ се на подкрепа от страна на огромното мнозинство държави по света. Събитията от 11 септември 2001 г. ясно показаха, че дори такава мощна страна като САЩ не може сама да противостои на новите заплахи и предизвикателства, с които се сблъсква международната общност. 
Освен това по света се формират центрове на влияние като Европейския съюз, Китай, Индия и др., които играят все по-значима роля в международните отношения. Нашето виждане за многополюсен свят предполага сътрудничество между различните центрове на влияние, а не съперничество между тях, както многократно се е случвало в миналото. Това съвсем не е романтизъм, а реализъм продиктуван от процесите на глобализация, с които се сблъскваме буквално във всяка сфера на живота. 
От признаването на тази реалност логически произтича и друг принцип на глобалния свят: необходимостта от формиране на многостранни механизми за управление на световните процеси, което от своя страна предполага равноправни отношения между държавите, сътрудничество на партньорски начала и солидарност. И обратно - едностранни действия, предприемани без зачитане на интересите на световната общественост, могат да внесат допълнителни елементи на напрежение и противоречия в областта на международните отношения, както и да усложнят решаването на съществуващите проблеми. 

