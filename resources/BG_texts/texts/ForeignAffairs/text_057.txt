ОСНОВНАТА ЦЕЛ Е ДА УВЕЛИЧИМ ТЪРГОВСКИЯ ОБМЕН ДО 4-5 МЛРД. USD 

С ЕРТУГРУЛ ЯЛЧЪНБАЙЪР, ВИЦЕПРЕМИЕР НА ТУРЦИЯ, РАЗГОВАРЯ СИРМА НОЕВА  


 
 
 
 ГОСПОДИН ВИЦЕПРЕМИЕР, ВИЕ БЯХТЕ СПЕЦИАЛЕН ГОСТ НА ПЕТАТА НАЦИОНАЛНА КОНФЕРЕНЦИЯ НА ДВИЖЕНИЕТО ЗА ПРАВА И СВОБОДИ. КАКВИ СА ВПЕЧАТЛЕНИЯТА ВИ ОТ КОНФЕРЕНЦИЯТА И ОТ МЯСТОТО, КОЕТО ЗАЕМА ДПС В БЪЛГАРСКИЯ ПОЛИТИЧЕСКИ ЖИВОТ? 
- ДПС изигра много съществена роля за демократизацията на страната и в напредъка й по пътя към интеграция в НАТО и ЕС. Това е важно и за нашия регион като цяло. Пожелавам успех на страната ви по този път. Знаете, аз съм родом от България и за мен е голямо удоволствие да съм отново в родината си и да видя как хората навсякъде по света имат право на свободно съществуване. Да могат така свободно да живеят в България - това ме прави особено щастлив. ДПС е излязло от ситуацията на партия, която защитава интересите единствено на своя електорат, и се е превърнало в партия, която защитава интересите на цялата държава. Убеден съм, че ДПС е съкратило пътя на България към ЕС. 
 
ЗА КРАТКОТО ВРЕМЕ, ЗА КОЕТО СТЕ В БЪЛГАРИЯ - ЕДВА НЯКОЛКО ЧАСА, УСПЯХТЕ ДА РАЗГОВАРЯТЕ И С ПРЕМИЕРА СИМЕОН САКСКОБУРГГОТСКИ, И С ПРЕЗИДЕНТА ГЕОРГИ ПЪРВАНОВ. КАКВА БЕШЕ ТЕМАТА ВИ НА РАЗГОВОР? 
- Отправихме официална покана към президента Първанов да гостува в Турция, като процедурите ще бъдат задвижени в тази насока. Коментирахме предприсъединителните процеси във вашата страна, също така и в Европейския съюз от гледна точка на Турция и как България гледа на интеграционните ни процеси в съюза. Взаимоотношенията ни в НАТО също бяха разгледани. Обсъдихме икономическите и социалните аспекти на двустранното сътрудничество и търговския момент както с министър-председателя, така и с президента. 
Доволни сме от доброто развитие на връзките и взаимоотношенията между двата народа. С времето все повече нараства интересът на турските инвеститори към България 
 
ДА ОЧАКВАМЕ ЛИ УВЕЛИЧАВАНЕ НА ТУРСКИТЕ ИНВЕСТИЦИИ В БЪЛГАРИЯ? КОИ СА ОСНОВНИТЕ СФЕРИ, КЪМ КОИТО ПРОЯВЯВАТ ИНТЕРЕС ТУРСКИТЕ ФИРМИ И ИНВЕСТИТОРИ? 
- Вече големи инвестиционни проекти, свързани с вашата страна, са в ход - припомням за Sisecam, една инвестиция в Русе в размер на около 120 млн. USD. Все повече и повече турски фирми идват към България да развиват своите инвестиционни проекти. Убеден съм, че Горна Арда е един от проектите, които изискват неотложно решение. Също така можем успешно да реализираме и проекти, свързани с инфраструктурата в България в рамките на добрите двустранни отношения. Бъдещето е пред нас и то е добро. 
Поставили сме си за цел търговският обмен между двете страни да достигне 4-5 млрд. USD. 
 
КАКВИ СА ВЪЗМОЖНОСТИТЕ ДА СЕ УСКОРИ ИЗГРАЖДАНЕТО НА КАСКАДАТА ГОРНА АРДА? 
- Ние сме за общо съвместно разрешаване на проблема. Можем да решим бъдещето на този проект чрез съвместни двустранни работни групи. Сигурен съм, че ще намерим решение за всички проблеми. 
 
А КАК СТОИ ПРОБЛЕМЪТ С ВИЗИТЕ МЕЖДУ БЪЛГАРИЯ И ТУРЦИЯ И ДОКОЛКО ТОЗИ ВЪПРОС ЩЕ СЕ ОТРАЗИ НА ДВУСТРАННИТЕ ИКОНОМИЧЕСКИ ОТНОШЕНИЯ? 
- На срещата с премиера и президента обсъдихме и тази тема. В рамките на шенгенските критерии на ЕС може да се очаква известно смекчаване на режима. От гледна точка на туризма и неговото развитие тези неща трябва да бъдат направени. 
 
ГОСПОДИН ВИЦЕПРЕМИЕР, НЕ МОГА ДА НЕ ВИ ПОПИТАМ И ЗА СИТУАЦИЯТА ОКОЛО ИРАК. КАКВА ОЧАКВАТЕ ДА БЪДЕ ОКОНЧАТЕЛНАТА ПОЗИЦИЯ НА НАТО ПО ОТНОШЕНИЕ ЗАЩИТАТА НА ТУРЦИЯ ПРИ ЕВЕНТУАЛНА ВОЕННА ЗАПЛАХА ОТ СТРАНА НА ИРАК? 
- Не бих искал да коментирам на този етап военни сценарии, тъй като идеята за запазване на мира е водеща. Разбира се, за нас като държава от региона е важна нашата сигурност и носим отговорност за защитата на нашите национални интереси. А и Турция като участник в международни структури има своите отговорности и права. 
Вярваме, като изхождаме от позицията си на член на НАТО, че при евентуален конфликт в Ирак ще бъдат поети съответните ангажименти от страна на алианса 
Високопоставени представители на Ирак официално заявиха, че нямат намерение да нападат Турция, а и стремежът на Турция е за постигане на мирно разрешаване на конфликта. Искам да уточня, че в момента дискусиите в алианса не са срещу Турция. Позициите на Германия, Франция и Белгия са срещу американските планове за Ирак. 
 
СПОМЕНАХТЕ ФРАНЦИЯ И ГЕРМАНИЯ. КАК ГЛЕДА ТУРЦИЯ НА ПОЛИТИКАТА И ЗАЯВЕНАТА ПОЗИЦИЯ НА ТЕЗИ ДВЕ СТРАНИ? КАТО ЧЕ ЛИ ТЕ СЕ ПРОТИВОПОСТАВЯТ НЕ САМО ЗА СПОРНИЯ ВЪПРОС В НАТО, НО И НА ЖЕЛАНИЕТО НА АНКАРА ДА СЕ ПРИСЪЕДИНИ КОЛКОТО СЕ МОЖЕ ПО-БЪРЗО КЪМ ЕВРОПЕЙСКИЯ СЪЮЗ? 
- Политиката, която провеждат Франция, Белгия и Германия, е продукт на мирните им намерения. Неколкократно те са декларирали, че нямат нищо против интересите на Турция. Просто не можете да сте в един съюз и да имате противоположни интереси. Това не отговаря на принципите на този съюз. Колкото до пътя ни за членство в ЕС, трябва да призная, че Турция има още много какво да направи. Имаме да свършим много работа за изпълнение на политическите критерии. 
България постигна голям напредък по пътя за членство в ЕС и е в много по-изгодна позиция от нас. 
Но ние имаме пълната воля за изпълнение на критериите на ЕС и работим усилено в тази посока. 
 
НАПОСЛЕДЪК В БЪЛГАРСКИТЕ МЕДИИ СЕ ПОЯВИХА ТЕЗИ, ЧЕ ТУРЦИЯ ЩЕ Е СЪСЕДНАТА НА ИРАК СТРАНА, КЪДЕТО ЩЕ СЕ РАЗПОЛОЖИ БЪЛГАРСКАТА ХИМИЧЕСКА РОТА ПРИ ЕВЕНТУАЛЕН ВОЕНЕН КОНФЛИКТ. 
- Отново искам да заявя, че подобно развитие на нещата не стои на дневен ред. В момента не разглеждаме варианти, свързани с военното развитие на конфликта. Но това не изключва - при нужда и ако ситуацията го изисква, да се стигне до едно съвместно приятелско сътрудничество. Да не забравяме, че то засяга както подкрепата на Турция към България, така и на България към Турция. 
