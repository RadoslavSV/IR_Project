Ще намери ли Буш съюзник в София 

Илин Станев 

В четвъртък осем европейски страни, включително Унгария, Полша, Чехия и любимата на премиера Испания, излязоха с обща декларация, в която твърдо заявиха, че Саддам трябва да бъде разоръжен. България не е сред тези страни. И никой не знае защо - защото София не е поискала или защото не е поканена. 
Факт е, че всички подписали се са членки на НАТО, а София все още не е. Отговорът обаче може да се потърси и в друга посока - защото никой не знае какво точно иска България и какво повече от „де факто съюзничеството“ си може да предложи. За политиката на София към кризата в Ирак напоследък светът най-често научава от Би Би Си, от Ройтерс, от „Дойче веле“, а защо не и от „РИА Новости“. Ако чуждата медиa слуша министъра на външните работи - България твърдо подкрепя САЩ, а ако слуша премиера - България твърдо подкрепя мира. 
Подобно информационно безредие може да има само няколко правдоподобни обяснения - правителството умишлено пуска противоречиви сигнали, защото в момента търгува подкрепа си за удари срещу Ирак. Или че разнобоят чисто и просто е резултат на 

Хаотични действия 

Досега нито Консултативният съвет по национална сигурност към президента, нито съветът по сигурността към премиера са обсъждали сериозно предстоящата операция срещу Ирак. Нито президентът, нито премиерът са казали какво е отношението към режима в Ирак или най-малкото как виждат разрешаването на кризата с арабския диктатор. 
„Правителството тепърва трябва да реши при какви условия България ще участва във военна коалиция срещу Ирак“, заяви министърът на външните работи Соломон Паси тази седмица. Десетина дни преди това в интервю за СNN Соломон Паси каза, че България ще окаже подкрепа на Съединените щати в случай на война срещу Ирак. Външният министър не уточни каква точно ще е подкрепата, но пък международните агенции споменават България заедно с Испания и Великобритания като единствените сигурни привърженици на американските планове за Ирак. Този понеделник, след откритото заседание на Съвета за сигурност на ООН министърът уточни, че се „борим за мирно решение, но се готвим и за другия вариант и ако се стигне дотам, българското правителство ще предложи на Народното събрание участие в съюзническа операция“. 
Междувременно Министерството на отбраната започна да набира доброволци за мисия в чужбина. По-късно опроверга изтеклата информация, че те били за Ирак. На другия ден министърът на отбраната изключително „деликатно“ реши да награди родителите на българите, загинали в мироопазващи операции. 
Хаосът дори накара президента Георги Първанов да препоръча „някои министри, които си позволиха по-свободни изказвания, преди да бъде изработена (българската позиция), ако има друга българска позиция, да не се изхвърлят“. 
Едно обаче е ясно - в София няма дори усещане за начало на дебат. Едва сега социологическите агенции започнаха да следят и обществените нагласи по проблема. 
Липсата на дебат и ясно формулирана политика накара дори бившият премиер Иван Костов да излезе от самоналожената си изолация. Костов публикува във в. „Сега“ статията „Ирак, националната сигурност и българските интереси (Опитът от Косовската криза)“. Прав или не в тезите си, Костов до момента е единственият български политик, който се е опитал да формулира някаква политика и някакви принципи, върху които да стъпи дефинирането на националните интереси на България. Защото позоваването на националните интереси не е нищо повече от отбиване на номера, ако не са конкретизирани: България се бори за членство в НАТО, търси дълга си от Ирак, желае налагането на демократични принципи по света и т.н. 
Опозицията съответно не предложи нещо много по-разумно. БСП необичайно не изключи подкрепа за участие на България във военна операция, дори и едностранно предприета от САЩ. Заедно със СДС обаче поискаха гаранции за националната сигурност на страната. Гаранции се дават обаче, ако си съюзник, т.е. България трябва да каже как ще участва. Символичните съюзници не носят рискове, но и никой не поема гаранции за тях. 
Да разсее мъглата около евентуалното участие на страната в операция срещу Ирак се очакваше от премиера Симеон Сакскобургготски. Тази седмица пред Атлантическия клуб Сакскобургготски не спомена и една дума за възможно участие на България в евентуална военна операция при какъвто и да било сценарий. Премиерът на няколко пъти изрази надежда позициите на САЩ и на Европа да се сближат и накрая да се стигне до мирно разрешаване на конфликта. И когато в средата на седмицата осем европейски държави, включително и любимата му Испания, подкрепиха САЩ, министър-председателят успя да промълви само, че подкрепя мира. 

България вече трябва да избира 

В четвъртък, след срещата си с италианския премиер Силвио Берлускони, американският президент Джордж У. Буш каза, че дава на Ирак „седмици, не месеци“. Оттук нататък има три реалистични сценария за действия. 
- Съветът за сигурност на ООН решава, че Саддам Хюсеин е нарушил резолюциите на световната организация, и разрешава военна акция. 
- Съветът за сигурност не постига компромис, но и не пречи на операция, проведена от САЩ заедно с „коалиция от желаещи“ да се присъединят към нея. 
- Третата възможност е противопоставяне на Франция и Русия като членки на Съвета за сигурност и едностранна акция от страна на САЩ. 
Всеки един от трите сценария има големи възможности за осъществяване. Проблемът е дали България може да се ограничи с един от тях. Със сигурност първият вариант е най-желан, но не е ясно доколко в следващите три седмици той ще бъде постигнат. Третият, който изглежда най-лош, е малко вероятен, защото едва ли Париж би рискувал да взриви ООН. А и в последно време Франция и Русия само търсят благовиден повод да се съгласят с акцията на САЩ. 
Проблемът е защо България не подкрепя втория вариант. При него София ще бъде с коалицията от държави, които винаги са подкрепяли не само натовската ни кандидатура, но и членството ни в ЕС - все пак през 1999 г. Тони Блеър беше човекът, който най-гласно призоваваше България да бъде поканена да започне преговори за членство. Подкрепата за САЩ освен това няма да постави морални дилеми. В крайна сметка каузата е премахването на един режим, за който никой не може да каже нещо добро. Свалянето на Саддам може да отвори пътя за демократизирането и на други арабски страни, от което София вече има съвсем прагматична полза. 
В предстоящите седмици обаче София най-накрая трябва да отговори на няколко предизвикателства. Според запознати още в края на юни миналата година Вашингтон е започнал по-сериозни сондажи за мнението на Министерството на отбраната с какво София може да допринесе в евентуална кампания срещу Багдад. Исканията са били три - въздушен коридор, предоставяне за ползване на летището в Бургас и увеличаване на българския контингент в Афганистан. Съвсем скоро най-вероятно Вашингтон ще поиска не само въздушен коридор, но и сухопътен - за придвижването на военно оборудване за близо три дивизии, които ще сменят дислокацията си от Германия с Турция. Освен това България най-накрая ще трябва настина да реши как да участва в операцията срещу Ирак. Миналата седмица американският министър на отбраната Доналд Ръмсфелд спомена, че Вашингтон предпочита съюзниците да облекчат САЩ и да изпратят войски за други кризисни региони. Началото бе положено с отдавна договореното поемане на мисията в Македония от ЕС. 
На всички е ясно, че възможностите на България предполагат само символично участие в евентуална военна операция. Но ако София не може ясно да артикулира дори и този ограничен принос, единственият въпрос, който бъдещите съюзници могат да си зададат, е какво би станало, ако София наистина трябва да изпълнява задължения като съюзник... 



Какво предстои: 

- 31 януари - британският премиер Тони Блеър и американският президент Джордж Буш обсъдиха на четири очи кампанията срещу Саддам Хюсеин. Двамата лидери обсъдиха възможните варианти за изход от кризата и възможна опреация без подкрепата на ООН. 
- 5 февруари - закрито заседание на Съвета за сигурност на ООН, поискано от САЩ. В годишното си обръщение към нацията американският президент Джордж Буш съобщи, че на това заседание американският държавен секретар Колин Пауъл ще представи доказателства, че Ирак укрива оръжия за масово унищожение. 
- 14 февруари - оръжейните инспектори трябва да представят междинен доклад за проверките в Ирак. Основен момент в него ще бъде сътрудничеството на иракските власти. 
- 27 март - предварително насрочена дата за поредния доклад на ръководителя на инспекторите Ханс Бликс пред Съвета за сигурност. Твърде възможно е обаче Бликс да няма тази възможност, защото според оповестени в пресата разчети на Пентагона военната операция трябва да започне през втората половина на февруари. Дотогава американският контингент в района на Персийския залив трябва да нарасне до 150 000 души. 
