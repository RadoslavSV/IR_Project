      Емисия: Четвъртък, 3 Февруари 2000
                   
                  Пиесата “Косово”
                  Асен Агов е съгласувал предварително “гафа” си с премиера 
                  Костов, съобщиха за “Монитор” два независими източника от 
                  правителството и парламента. Акцията на тандема обаче 
                  изненадала американците. Във вторник депутатът докладвал 
                  българската позиция на US-мисията в София
                  ТОДОР ПРОЙЧЕВ
                  “Шефът на външната парламентарна комисия Асен Агов 
                  предварително беше съгласувал с премиера Иван Костов т. нар. 
                  “гаф” за независимостта на Косово”. Това заявиха вчера пред 
                  “Монитор” независимо един от друг високопоставен правителствен 
                  служител и влиятелен син депутат.
                  Самият Агов пък демонстрира вчера завидно спокойствие и 
                  хладнокръвно отговаряше на журналистите в кулоарите на 
                  парламента. Той отново потвърди, че не се отказва от думите си 
                  след срещата в събота на българския премиер с лидера на 
                  косовските албанци Хашим Тачи и с председателя на 
                  Демократичната партия на албанците в Македония Арбен Джафери.

                        Шефът на външната парламентарна комисия Асен Агов и 
                        депутатът Васил Гоцев са “лошото” и “доброто” ченге в 
                        пиесата “Независимо Косово”. Докато Агов иска 
                        независимост за югопровинцията, Гоцев непрекъснато 
                        обяснява, че българската позиция била непроменена.

                  “Това е лично мое мнение, което не ангажира СДС, а още 
                  по-малко правителството. Позицията на България е за широка 
                  автономия на Косово в рамките на Югославия при съхраняване на 
                  нейната териториална цялост”, заяви Асен Агов. Днес той ще 
                  ръководи заседанието на външната комисия, на което заместникът 
                  на Надежда Михайлова - Марин Райков, трябва да представи 
                  резултатите от “срещата без вратовръзки” в Хисар.
                  Защо Костов не извика Агов?
                  Асен Агов все още не е бил викан от министър-председателя, за 
                  да дава каквито и да е обяснения по скандала “независимо 
                  Косово”. Това е още едно доказателство, че премиерът сам е 
                  режисирал пиесата и не става дума за солова акция на шефа на 
                  парламентарната комисия, смятат нашите източници.
                  Според тях обаче тандемът “Костов-Агов” е изненадал с ходовете 
                  си американското посолство в София. Хората на посланик Ричард 
                  Майлс не били подготвени за подобно изявление, въпреки че 
                  активно работели за каузата “независимо Косово”.


                        Първият секретар на US-мисията в София Кристофър Дел 
                        (крайният вляво) пристигна заедно с посланик Ричард 
                        Майлс на срещата във вторник с премиера Иван Костов. 
                        Преди това Дел е разговарял с Асен Агов.
                        СНИМКИ: АЛЕКСЕЙ ДИМИТРОВ

                  В събота Агов изненадващо заяви, че “нещата (за независимостта 
                  на Косово - б.р.) търпят известна еволюция”. Същия ден той, 
                  заедно със зам.-външния министър Марин Райков и членът на 
                  синьото Политбюро Васил Гоцев, взе участие в тристранните 
                  разговори “Костов-Тачи-Джафери”.
                  Агов на доклад при американците
                  След раздухването на скандала Асен Агов трябваше да докладва 
                  на изненаданите американци за своите действия, разказа вчера 
                  нашият източник от синята парламентарна група. 
                  Във вторник по обяд шефът на външната комисия се е срещнал с 
                  първия секретар на US-мисията в София Кристофър Дел. В момента 
                  Дел е “дясната ръка” на посланик Ричард Майлс у нас. Той е и 
                  един от служителите в американското посолство с най-дълъг 
                  дипломатически стаж в България. 
                  Според български дипломати в най-скоро време Кристофър Дел ще 
                  замине за главния град на Косово Прищина, за да поеме 
                  ръководството на US-мисията там. От посолството в София обаче 
                  отказах коментар за бъдещата кариера на Дел. “Докато не дойде 
                  официално съобщение от Вашингтон не можем да коментираме 
                  нищо”, заявиха пред “Монитор” от американската мисия у нас.
                  Нашите източници твърдят, че бъдещото назначение на Дел в 
                  Прищина е станало формалния повод за срещата с Агов. Основна 
                  тема на разговора обаче била промяната в българската позиция 
                  за независимостта на Косово. 
                  Според нашия източник Асен Агов обяснил на Кристофър Дел, че 
                  държавите в региона трябва да вземат в свои ръце инициативата 
                  за решаването на проблема с югопровинцията. Депутатът бил 
                  категоричен, че дори и американците не могат да предотвратят 
                  обявяването на “независимо Косово”, ако косоварите решат това. 
                  В този контекст България можела да има водеща роля в региона и 
                  да съдейства за неговата стабилност като държи “връзката” с 
                  лидерите на косовските албанци, била тезата на Агов, изложена 
                  пред Дел. Депутатът уверил още американеца, че премиерът 
                  Костов също мисли така, но не може да изрази публично своята 
                  позиция.
                  След срещата “Агов-Дел”, отново във вторник, 
                  министър-председателят пък прие спешно посланик Ричард Майлс 
                  по негова изрична молба. Шефът на US-мисията официално 
                  потвърди, че централна тема на разговора е била българската 
                  позиция за независимостта на Косово. Майлс обаче отказа да 
                  коментира дали, според него, в нея има промяна. Само шефът на 
                  правителствената информационна дирекция Михаил Михайлов 
                  категорично отрече кабинетът да е променял позицията си за 
                  Косово. 
                  Напрежението във вторник
                  В софийските дипломатически совалки във вторник се включи и 
                  руското посолство в нашата столица. Управляващият мисията 
                  Андрей Шведов и съветникът Виктор Дьомин поискаха среща с 
                  представители на СДС, за да се информират за разговорите 
                  “Костов-Тачи-Джафери”. Синята партия нареди на Васил Гоцев да 
                  се оправя с руснаците. Уверих ги, че няма промяна в 
                  българската позиция срещу независимостта на Косово, разказа 
                  вчера Гоцев пред “Монитор”. 
                  Във вторник вечерта на заседание се събра и синята 
                  парламентарна група. Асен Агов беше на сбирката, но според 
                  депутати съботното му изявление не е било обсъждано официално. 

                  След края на заседанието той беше обграден от парламентарните 
                  репортери. Васил Гоцев обаче го хвана за ръката и го отведе 
                  към един от ъглите на кулоарите. В продължение на половин час 
                  двамата проведоха поверителен разговор.
                  “Какво искате пак, такава “услуга” ми направихте, обърна се 
                  Агов към репортерите. После помоли всички да си изключат 
                  касетофоните и да не пишат, защото разговорът е “неформален”.
                  “Косоварската връзка”
                  Премиерът Костов вече здраво държи връзката с косоварите на 
                  Хашим Тачи, след срещата в събота, заяви нашият източник от 
                  правителството. Според него двамата лидери си допаднали много 
                  без обаче лично министър-председателят да поема конкретни 
                  ангажименти към Тачи. Намеците за възможна твърда подкрепа за 
                  каузата на косоварите са били правени от Асен Агов, каза още 
                  източникът ни. Той обясни, че чрез “косоварската връзка” 
                  тандемът “Костов-Агов” планира да превърне България в 
                  единствения посредник между Тачи и Запада. Така премиерът иска 
                  да държи “всички козове” и ще опита да извлече най-добрите 
                  дивиденти за страната, да осигури политическото си бъдеще и 
                  още по-силната подкрепа на САЩ, коментира приближеният на 
                  Костов. Лично Агов призна още във вторник вечерта след 
                  заседанието на синята парламентарна група, че “така се 
                  вдигнала цената на българския премиер”. “Когато отиде на срещи 
                  на високо равнище по проблемите на Балканите, той ще е 
                  единственият, който ще се е срещал лично с Тачи и всички него 
                  ще питат за информация”, обясни депутатът.
                  Тандемът “Костов-Агов”
                  Премиерът и шефът на външната парламентарна комисия не за 
                  първи път разиграват пиеса пред българските медии, твърдят 
                  източниците на “Монитор” от правителството и парламента. Те 
                  припомнят, че досега Асен Агов винаги е сондирал общественото 
                  мнение за трудните външнополитически решения, които кабинетът 
                  “Костов” след това е вземал. Депутатът твърдо отстояваше 
                  даването на въздушните коридори на НАТО, седмици преди 
                  правителството да се реши на тази стъпка. Шефът на външната 
                  комисия направи и едни от най-крайните изявления в българските 
                  медии в подкрепа на войната срещу Югославия.
                  Според сини депутати Агов винаги е имал силни позиции пред 
                  премиера Костов заради добрите си връзки в Брюксел и 
                  Вашингтон. По същата причина той не крие и пренебрежителното 
                  си отношение към външния министър Надежда Михайлова. 

                        Приятелят на Джафери
                        Зам.-външният министър Марин Райков беше на разговорите 
                        в събота като личен приятел на Арбен Джафери, заяви във 
                        вторник вечерта Асен Агов. Заместникът на Михайлова 
                        отишъл на “Раковски” 134, за да вземе приятеля си и 
                        двамата да обядват заедно. 
                        По-рано във вторник обаче Васил Гоцев каза, че Райков, 
                        всъщност бил на разговорите случайно. “Г-н Райков не е 
                        имал присъствие на тази среща, той просто случайно беше 
                        в това, познава тези хора и в някакъв момент беше заедно 
                        стях, но той присъствие официално не е имал”, бяха 
                        обърканите обяснения на Гоцев.


