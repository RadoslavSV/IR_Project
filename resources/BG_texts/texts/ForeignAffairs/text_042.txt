ЯХИЯ МАХДИ, ПОСЛАНИК НА ИРАК В БЪЛГАРИЯ: 
 
ВСЯКА ВОЕННА ПОДКРЕПА СРЕЩУ ИРАК Е ВРАЖДЕБНО ОТНОШЕНИЕ 
ИРАК гледа на България като на приятелска държава и има интереси да продължат добрите отношения. Всяка военна подкрепа за агресорите срещу Ирак е враждебно отношение. Това не е в интерес на нашите двустранни отношения. А агресор в случая са САЩ, защото искат да воюват срещу Ирак. Очакваме от България да участва в НАТО за намиране на мирно решение на въпроса за Ирак. Не искаме предварително да коментираме дали България ще предостави въздушни коридори. То все още не е решено. 
Колкото до иракския дълг, страната ни никога не е отказвала неговото връщане, но поради ембаргото този въпрос е отложен. Ирак винаги е готов да посрещне делегация от България за разрешаването на този въпрос. 
 
БОЙКО КОЦЕВ, ЗАМ.-МИНИСТЪР НА МВР: 
 
НЕ СА ПРЕДПРИЕТИ СПЕЦИАЛНИ МЕРКИ 
ПРИЕТИЯТ закон за мерки срещу финансиране на тероризма е важен за пресичането на всички мерки на актовете на тероризъм. Той има дълбоко символично значение за политиката на страната и за участието й в международната антитерористична коалиция. Към момента няма данни за лица, които пребивават на територията на страната, свързани с терористични организации. МВР взима всички необходими мерки, за да гарантира националната сигурност. Изготвен е списък, който да бъде предложен на кабинета веднага след одобряването на закона. Това е списъкът, който е приет от Съвета за сигурност и ще бъде представен на вниманието на МС след влизането на закона в сила. В него влизат организации като Ал Кайда и други подобни. 
Към настоящия момент нямаме данни за финансирането на терористични организации, но следим много внимателно потоците. Това включва и засилване на охраната по българските граници, както и на АЕЦ Козлодуй. След искането от американска страна няма по-специални мерки, защото са разработени такива преди искането. 
 
КЕМАЛ ЕЮП, ДЕПУТАТ ОТ ДПС: 
 
ВОЙНИЦИТЕ БЯХА ПРЕДВАРИТЕЛНО ДОГОВОРЕНИ 
ИСКАНЕТО от страна на САЩ не е изненада, защото доста се тиражира в медиите, включително и за участие на български войници. Явно предварително са водени разговори или преговори. Проблемът е, че това се пускаше хем като достоверна, хем като предполагаема информация. Но така или иначе ние имаме стратегически приоритет, който се приема с консенсус от парламентарните сили. Имаме и решение на НС за включването на България в антитерористичната коалиция. Въпросът е друг, че ние сме кандидати за две семейства - НАТО и ЕС. ЕС има нюанси в своите позиции - знаем за позициите на Франция и Германия и отделно за декларацията на осемте страни в подкрепа на САЩ. Така или иначе тези позиции търпят развитие и с времето ще се доближат една до друга. Ние не можем да се откажем от нашето участие в антитерористична коалиция и от предоставянето на логистична подкрепа и на малка военна част. Но малко сме длъжници пред обществото - и изпълнителната власт, и политическите сили не го информирахме навреме и то не е подготвено. Защото все пак се говори за война. Смятам, че е малко вероятно Съветът за сигурност да подкрепи военна операция. Под синьото знаме на ООН война не може да се води. Но трябва да се изчака до последния момент - с мирни средства да се разоръжи Ирак. 
