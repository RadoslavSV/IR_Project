      Емисия: Петък, 4 Февруари 2000
                    
                  Двама сърби убити при обстрел на автобус на ООН
                  Генерал Уесли Кларк призова за повече полицаи в Косово
                  САЩ, Русия и КФОР остро осъдиха терористичния акт край 
                  Косовска Митровица
                  Двама сърби бяха убити и трима ранени в сряда късно следобед 
                  при обстрел на автобус на ООН, превозващ 49 сръбски цивилни в 
                  Северно Косово, съобщиха многонационалните сили в областта, 
                  предаде АП.
                  Убитите са възрастен мъж и възрастна жена. Белият автобус с 
                  надписи, ясно показващи принадлежност към Върховния комисариат 
                  за бежанците на ООН, бил атакуван с противотанкови гранати 
                  край с. Чубрел. Той превозвал цивилните от Косовска Митровица 
                  за близкото село Баня. Автобусът бил ескортиран от две 
                  бронирани машини на френския контингент в КФОР. По време на 
                  нападението колоната преминавала през хълмиста местност и 
                  имало гъста мъгла.

                        Ген. Уесли Кларк обяснява пред сенатската комисия по 
                        разузнаването какви са проблемите в КосовоСнимка: АП.

                  В тялото на една от жертвите била открита заседнала 
                  неексплодирала граната. Освен това според източници на АП била 
                  изстреляна и трета граната, която експлодирала, но не 
                  причинила щети. Нападателят, или нападателите, очевидно са 
                  стреляли от дере края шосето, като поразили предната част на 
                  автобуса.
                  “Ужасен съм от този инцидент”, заяви специалният пратеник на 
                  ВКБООН в Косово Денис Макнамара и добави, че това е една 
                  “подла атака”.
                  “Не мога да не подчертая, колко съм шокиран и дълбоко 
                  разтърсен от този терористичен акт…Тази осъдителна атака бе 
                  преднамерен опит за убийство на беззащитни сръбски хора”, 
                  заяви командващият КФОР ген. Клаус Райнхард.
                  ВКБООН, който организира специална услуга за превозване на 
                  сърбите по осем трасета в Косово, заяви, че спира пътуванията, 
                  докато се разследва инцидента. 
                  Държавният секретар на САЩ Мадлин Олбрайт осъди остро 
                  нападението. "Подобни действия само ще удължат цикъла на 
                  насилие в Косово. Ние призоваваме лидерите на косовските 
                  албанци да осъдят публично това престъпление", заяви Олбрайт в 
                  самолета на път от Загреб за Вашингтон.
                  Руското външно министерство също остро осъди терористичния акт 
                  и посочи, че той показва, че резолюциите на Съвета за 
                  сигурност на ООН не се спазват.
                  Същевременно командващият силите на НАТО в Европа ген. Уесли 
                  Кларк призова за спешно изпращане на още полицаи в Косово. 
                  Многонационалните умиротворителни сили "отчаяно се нуждаят" от 
                  повече цивилна полиция в разтърсваната от престъпност 
                  провинция, заяви ген. Кларк пред комисия на Сената. Той 
                  посочи, че етническото насилие и организираната престъпност са 
                  основни проблеми в Косово. Само 2000 от необходимите 6000 
                  полицаи са изпратени в провинцията, сред които около 500 
                  американци, каза Уесли Кларк. Командващият полицията на ООН в 
                  Косово, който вчера пристигна в Ню Йорк, също призова за 
                  увеличаване на международните полицейски сили в Косово. Свен 
                  Фредериксен заяви, че разполага с 1970 полицейски служители от 
                  над 40 страни от 4780 обещани в резолюцията на Съвета за 
                  сигурност на ООН от юни. Той посочи, че в Косово продължава да 
                  вилнее организираната престъпност и напрежението между 
                  албанското мнозинство и другите малцинства е голямо. "Омразата 
                  е толкова голяма, че може направо да се почувства. Ще отнеме 
                  време преди престъпността да се върне на обичайното си ниво", 
                  каза Фредериксен.
