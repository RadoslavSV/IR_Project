ПРЕГОВОРИТЕ с Европейския съюз за присъединяване не са класически преговори, при които двете преговарящи страни са поставени при равни условия. Преговорите за присъединяване са подчертано асиметрични. Първо, една страна кандидатка преговаря с петнадесет страни членки. Второ, тази страна иска да се присъедини към една съществуваща система със строга правна рамка и общи практики, които трябва да се приемат почти безусловно от страната кандидатка. Така че предмет на преговори може да бъдат само някои малки отклонения /дерогации/, които може да се допуснат за страната кандидатка, а също и евентуално отлагане във времето на прилагането на малки части от общото европейско право. То се определя с т. нар. преходни периоди. Предмет на преговори са и квотите за производство на определени продукти, които са обект на специално регулиране и субсидиране в Общия пазар. 
До окончателното приключване на преговорите всяка преговорна глава е временно затворена, защото се предвижда възможността всяка от преговарящите страни при съществена промяна на условията на договаряне да може да отвори главата за ново договаряне. Но поради асиметричността на преговорите, ако страните членки отворят отново една глава за предоговаряне, те няма да я затворят, докато страната кандидатка не приеме техните условия. Ако обаче страната кандидатка отвори една глава за предоговаряне, тя рискува да не може да я затвори, докато не се откаже от своите искания и не приеме условията на страните членки. И в двата случая условията се диктуват от страните членки, а страната кандидатка има жизнения интерес да затваря, а не да отваря глави. 
При сегашното пето разширяване на ЕС в проекта за споразумение за присъединяване са предвидени две защитни клаузи, които на практика предвиждат възможността за ново отваряне на главите по инициатива на страните членки и след подписване и ратифициране на споразумението за присъединяване. Първата защитна клауза предвижда шест месеца преди определената в споразумението дата за присъединяване да се направи пълен преглед на изпълнението на поетите ангажименти в затворените глави и в случай на констатирано неизпълнение главата се отваря отново и се държи отворена до изпълнението на поетия ангажимент. А само при затворени всички глави може да започне същинското членство. 
Втората защитна клауза предвижда в рамките на първите две години от членството да се осъществява постоянно наблюдение на новите страни членки за изпълнението на ангажиментите в преходните периоди. За някои страни, които показват отклонение от поетите ангажименти, този двегодишен период може и да се удължи. Мисля, че при всички тези условия едва ли е препоръчително дори да се мисли за някакво ново отваряне и предоговаряне на глави. Финансовата помощ и евентуално финансовите компенсации, свързани с преждевременното извеждане от експлоатация на I-IV блок на АЕЦ Козлодуй, би следвало да се обсъждат и договорят в глава Финансови и бюджетни въпроси или в 31-ва глава Други. 
 
МНОГО СА ПОУКИТЕ ОТ ЗАТВАРЯНЕТО НА ГЛАВА ЕНЕРГЕТИКА. КОИ СА НАЙ-ВАЖНИТЕ? 
Не бързината, а конкретните договорености са най-важните при затварянето на една глава. Макар че правителството води преговорите за присъединяване, поетите в тях договорености се отнасят за страната кандидатка, а не само за правителството и поради това не бива да се поемат ангажименти, които са предмет на спор и възражение от другите две власти - законодателната и съдебната. Трудно е да се постигнат договорености със страните членки по чувствителни за тях въпроси, но много по-трудно е тези договорености да станат предмет на ново договаряне. Решението на една страна кандидатка да затвори, макар и временно, една глава трябва да се основава на ясното разбиране, че поетите в затворената глава ангажименти трябва да се изпълняват в договорените срокове, а не да се оспорват и предоговарят. Отварянето на една временно затворена глава по инициатива на страна кандидатка е възможно по принцип, но поради асиметричния характер на преговорите това по-скоро би навредило на позицията на тази страна, защото самият акт на повторно отваряне поставя под съмнение поетите от нея ангажименти. 

