Емисия: Вторник, 1 Февруари 2000
                    
                  Париж: Виена под наблюдение, ако Хайдер влезе във властта 
                  Белгия е на мнение, че ЕС трябва да действа “изключително 
                  решително”
                  Социалистическият интернационал “потресен” от събитията
                  Френският външен министър Юбер Ведрин заяви вчера, че ако 
                  крайнодясната партия на Йорг Хайдер влезе във властта, Австрия 
                  ще бъде поставена под такова наблюдение, каквото не е имало за 
                  никоя друга страна от ЕС, предаде АФП. 
                  "Това е много сериозен проблем за Австрия, но ние имаме 
                  доверие в Европа. Положението не е същото както през 30-те 
                  години. Съвършено невъзможно е една отделна страна да постави 
                  под съмнение общата ориентация на Европа", каза Ведрин пред 
                  радио "Франс Ентер". Ведрин предупреди, че ако партията на 
                  Хайдер влезе в австрийското правителство, Франция ще си 
                  направи съответните изводи и ще проявява изключителна 
                  бдителност, за да предотврати всякакво отклонение. 

                        Президентът на Австрия Томас Клестил (вляво) вчера се 
                        срещна с Йорг Хайдер, който го информира за хода на 
                        консултациите между Партията на свободата и 
                        консервативната Народна партия за съставяне на 
                        правителство.
                        Снимка:АП.

                  Йорг Хайдер, който в събота празнува 50-годишния си рожден 
                  ден, неизменно се обявява срещу намесата на чуждите 
                  правителства във вътрешните работи на Австрия. "Европа трябва 
                  да свикне с нас", са любимите му думи. Той уверява, че не е 
                  нацистки дявол и изразява твърдата си решителност да покаже на 
                  Австрия, на Европа и на света какво може да постигне една 
                  демократична Партия на свободата. Хайдер обаче беше остро 
                  смъмрен от президента Клестил в неделя заради думите му към 
                  френския президент Жак Ширак, един от най-откритите противници 
                  на евентуалната нова коалиция в Австрия. Лидерът на крайната 
                  десница нарече Ширак мегаломан и го обвини, че не знае какво 
                  говори, а за белгийското правителство заяви, че е корумпирано. 

                  “Думите на Хайдер са скандални, обидни и напълно фашистки”, 
                  заяви белгийският външен министър Луи Мишел пред в. “Соар”. 
                  Премиерът на Белгия Ги Верховстад призова лидерите от ЕС да 
                  заемат единна позиция по отношение на възможността партията на 
                  Хайдер да влезе във властта. Запитан дали Белгия и другите 
                  страни от ЕС трябва да отзоват посланиците си от Виена, Мишел 
                  заяви: “Аз също си задавам този въпрос…В един момент ще трябва 
                  да действаме изключително решително”.
                  Критиките в Европа срещу сформирането на евентуална коалиция с 
                  крайната десница не спират да валят. Освен френския президент, 
                  който настоя ЕС официално да отправи предупреждение към 
                  Австрия, неодобрението си изразиха още германският канцлер 
                  Герхард Шрьодер и президентът Йоханес Рау, португалският 
                  премиер и ротационен председател на ЕС Антониу Гутериш и 
                  холандското правителство, а Социалистическият интернационал в 
                  официална декларация заяви, че е "потресен" от развоя на 
                  събитията. 
