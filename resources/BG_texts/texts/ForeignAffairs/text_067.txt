СИГНАЛИТЕ НА ГЮНТЕР 
Няма нищо по-лесно за един политик или една медиа, ако не схваща добре ситуацията около готовността на България да приключи преговорите, просто да следи какви послания наготово отправя еврокомисарят по разширяването Гюнтер Ферхойген. Няма случай, по който той да си е казал мнението и да не е станало точно така, както го е казал. Той не се умори да приказва до болка познати неща, но кой да слуша! Още през септември той потвърди, че България и Румъния изостават от останалите десет, и лансира еретичната тогава идея за ГОЛЕМИЯ ВЗРИВ /Вig Вeng/ - разширяване с 10 страни наведнъж. 
Дотогава известна яснота за сроковете за прием на най-напредналите бе дал извънредният Европейски съвет в Стокхолм от пролетта, когато бе подхвърлено, че първите новоприети може да участват в изборите за Европейски парламент през 2004 г. Ако се тръгне назад, това означава поне една година, ако не и година и половина за ратифициране. Следователно първите новоприети ще трябва да приключат с преговорите до средата на 2002-ра или най-късно до нейния край. Само че Испания вече предупреди, че иска да активизира преговорите, но ще спазва графика на разширяването и до края на нейното председателство /юни 2002 г./ нито една страна кандидатка няма да успее да приключи преговорите. 
При наличната политическа воля ратификацията може да стане за 1 година и от 1 януари ЕС да има нови членки. За този сценарий има немалка доза логика, тъй като си струва разширяването да бъде ускорено, макар и с няколко страни, за да може по време на мандата на следващия европарламент да има представители и на новоприетите държави. 
За България отдавна е ясно, че ще следва начертанията в Люксебург. Оценката в Лакен в никакъв случай не е негативна, а с темповете, с които води преговорите, те реално може да приключат до края на 2004-а и до края на 2006 г. да приключи ратификацията, като или през втората половина на същата година, или на 1 януари 2007 г. България да се присъедини към съюза. Не само политици, но и медии объркват тези дати и се лансират тези за прием през 2004 или 2006 г., без нито София, нито Брюксел да са си поставяли такива цели. Ползата от такива кьорфишеци поне е, че внасят забавление в скучния ход на преговорите. 
 
ЗАРАЗИТЕЛНИТЕ ЛОШИ ПРИВИЧКИ 
Възпитаният в съвсем други нрави Симеон Сакскобургготски бързо прихвана от лошите привички на българската политика. Той очевидно е убеден европеец, след като е прекарал живота си там, но не умее да убеждава обществото как да следва очевидния приоритет - членството в ЕС и НАТО. Лансираната зад граница /както и други държавници преди него обичаха да казват важни неща при пътувания в чужбина/ твърде интересна теза за двустепенното интегриране не може да компенсира недомлъвките пред родните медии. Подхвърлената в Триест идея на България да се позволи да се интегрира първо политически и едва след това икономически се оказа неуспешен и закъснял ход да се преобърне станалото отдавна реалност статукво 10+2. 
За Симеон Сакскобургготски реалностите на евроинтеграцията са очевадни и той изпада в безпомощност да отговори на истеричното желание на медиите както за повече пикантност, така и да задоволи най-простичкото желание за повече информация. Но ако самият той не се изявява убедително по важните приоритети, защо ги делегира на човек, който определено не се ползва със симпатиите на най-будната част от обществото - интелигенцията и журналистите? Ако премиерът не чува онова, което не му изнася, и продължи да се появява в ключовите столици Брюксел и Ню Йорк без външния министър, който е известен от двете страни на Океана като фанатизиран евроатлантик, това вече ще се тълкува като лош знак. Страната ни няма нужда от изпращането на съмнителни сигнали на Запад - особено броени месеци преди срещата на върха на НАТО през есента в Прага. 
