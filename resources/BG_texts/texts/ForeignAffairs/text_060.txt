Емисия: Понеделник, 7 Февруари 2000
                    
                  Терористи отвлякоха афганистански самолет
                  Въздушните пирати искали да летят за Москва, Санкт Петербург 
                  или Киев
                  Похитителите настояват талибаните да освободят бивш губернатор
                  Неизвестни похитители вчера отвлякоха самолет “Боинг 727” на 
                  афганистанската въздухоплавателна компания “Ариана” и го 
                  заставиха да кацне в град Актюбинск в северната част на 
                  Казахстан, предаде АП. 
                  Въздушните пирати поискаха храна и гориво и заплашиха да 
                  взривят самолета, ако не ги получат. 
                  До редакционното приключване на днешния брой на вестника 
                  преговорите между казахстанските власти и похитителите 
                  продължаваха.

                        “Боинг 727” на авиокомпанията “Ариана” на летището в 
                        Кабул. Отвлеченият самолет е от същия тип.
                        Снимка: АП

                  Представител на Комитета за извънредни ситуации на Казахстан 
                  заяви, че от самолета изтича гориво. Представителят, който 
                  поиска да остане анонимен, каза, че в самолета има около 20 
                  терористи. Общо в “Боинга” имало 140 души. Въздушните пирати, 
                  които искали да летят за Москва, Санкт Петербург или Киев били 
                  принудени да се приземят в Актюбинск заради аварията. Но 
                  източници от руските ВВС, цитирани от Федералната агенция за 
                  новини, твърдят, че самолетът е бил заставен да се приземи в 
                  Актюбинск от изтребители. 
                  Боингът, летящ от Кабул за град Мазар-е-Шариф в Северен 
                  Афганистан, бе отклонен от маршрута си и най-напред бе 
                  принуден да кацне в узбекската столица Ташкент, където 
                  похитителите освободиха 10 души. След 4 часа престой на 
                  летището самолетът бе зареден с гориво и излетя, според 
                  първоначалните съобщения, за Москва. По данни на освободените 
                  в Ташкент пътници въздушните пирати са шестима и са въоръжени 
                  с пистолети, гранати и ножове.
                  Фаиз Ахмед Фаиз, говорител на афганистанското министерство на 
                  външните работи, поиска международна помощ за освобождаване на 
                  пътниците в отвлечения самолет. Говорител на 
                  представителството на афганистанската опозиция в Ташкент 
                  отрече организацията му да има нещо общо с отвличането. 
                  Отвличането се ръководи от бившия губернатор на афганистанска 
                  провинция Кандахар Гул Ага, предаде АФП, като се позовава на 
                  говорител на афганистанската опозиция, начело с Ахмед Шах 
                  Масуд. До идването на власт на талибаните Гул Ага бил член на 
                  Националната партия Махаз-и-Милли на Сайед Ахмад Гайлани - 
                  монархисти, застъпващи се за връщането на крал Захир Шах, 
                  който живее в изгнание в Рим. Ислямската афганистанска агенция 
                  съобщи, че похитителите искат да бъде освободен задържаният от 
                  управляващите в Афганистан талибани още през 1997 г. лидер на 
                  опозицията и бивш губернатор на провинция Херат Исмаил Хан.
                  Афганистанската въздухоплавателна компания “Ариана” е обект на 
                  международни санкции и нейни самолети не летят в чужбина. 
                  Санкциите бяха наложени от ООН на 14 ноември миналата година 
                  след като талибани отказаха да екстрадират търсения от САЩ 
                  международен терорист Осама бин Ладен.
