ВАШИНГТОН ЗАПЛАШИ АНКАРА, ЧЕ ЩЕ ОТТЕГЛИ ПОМОЩТА СИ  

ТУРСКИЯТ лидер на управляващата Партия на справедливостта и развитието Тайип Ердоган обяви, че Турция няма да отвори базите си за американски войски за евентуална война срещу Ирак, ако преди това Вашингтон не даде писмени гаранции за финансова помощ, съобщи Reuters. 
Това няма да се случи без официални подписи. Смешно е да се нарича този сложен процес пазарлък за долари. Политическите и военните измерения са далеч по-важни от икономическите, заяви Ердоган пред в. Yeni Safak. 
Турция забави гласуването в парламента на решението за разполагане на американски войски на своя територия и по този начин постави под съмнение плановете на Вашингтон да си осигури северен фронт за атака срещу Багдад. 
Анкара иска формални уверения, че американският Конгрес няма да забави отпускането на финансовата помощ, заяви още Ердоган. Турция твърди, че икономиката й е загубила над 30 млрд. USD след войната в Персийския залив през 1991 г. 
Президентът Недждет Сезер изказа мнение, че не е възможно гласуване в парламента за разполагане на американските войски, преди ООН да разреши употребата на сила срещу Ирак. 
САЩ обявиха, че последното им предложение към Турция е крайно. То предвижда отпускането на безвъзмездна помощ от 6 млрд. USD и до 20 млрд. USD под формата на гаранции за заеми, които Анкара ще може да иска от частни банки. Като условие за финансовата помощ Вашингтон иска всички заеми да отговарят на споразумението на Турция с МВФ. 
Ердоган изведе Партията на справедливостта и развитието до убедителна победа на парламентарните избори през ноември, но не можа да стане премиер заради наложената му забрана от съда заради проислямисткото му минало. Дясната му ръка Абдуллах Гюл оглави правителството. През март се очаква Ердоган да влезе в парламента чрез извънредни избори и оттам да стане и министър-председател. 
 
ЗАПЛАХИ 
САЩ предупредиха, че ще спрат помощта за Турция, ако Анкара не позволи на американската армия да разположи хиляди войници за евентуален удар срещу Ирак. 
Американската администрация определи помощта от страна на Турция като желателна, но не и решаваща. Говорителят на Белият дом Ари Флайшър заяви, че военно нападение на САЩ над Ирак може да бъде успешно и без помощта на Анкара. Подкрепата от страна на Анкара била "желателна" от стратегическа гледна точка, но не и решаваща. Преди това Флайшър напомни на Турция, че "не остава още много време" за одобрение на разполагането на американски военен контингент на турска територия. 
Американският министър на отбраната Доналд Ръмсфелд обяви,че въпреки всичко очаква положително развитие. Смятам, че Турция все пак ще избере да ни сътрудничи, заяви той. 
