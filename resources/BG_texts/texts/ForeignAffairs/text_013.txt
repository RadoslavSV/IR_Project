Емисия: Вторник, 1 Февруари 2000
                    
                  Говорителят на сръбското Движение за обновление Иван 
                  Ковачевич: София трябваше да арестува Хашим Тачи
                  - Как ще коментирате срещата в София?
                  - Що се отнася до г-н Хашим Тачи, ако резолюция 1244 на 
                  Обединените нации се прилагаше последователно, неговото място 
                  би било в Хага като подсъдим за извършването на военни 
                  престъпления. Така че единственото нещо, което българската 
                  държава трябваше да стори, това бе да го арестува и да го 
                  изпрати в Хага. В случая обаче става въпрос само за 
                  терористичния връх на една политика, която вече повече от 10 
                  години се води от косовските албански политици. Това е 
                  своеобразна систематична подкрепа за Слободан Милошевич. 
                  Най-напред чрез бойкотирането на избори, а по-късно и с 
                  предизвикването на терористични акции - нещо, което бе напълно 
                  в интерес на разклатения сръбски режим, който в подобна 
                  политика на косовските албанци видя нова възможност за 
                  собственото си оцеляване. Сръбската опозиция има съвсем ясна 
                  програма за Косово. Тя е основана на пълното зачитане на 
                  резолюция 1244, но сега нито силите на КФОР, нито 
                  международната администрация на Бернар Кушнер зачитат 
                  резолюцията. Точно обратното. Под прикритието на 
                  международната общност в момента в Косово се осъществява 
                  откровен тероризъм срещу неалбанското население в областта. 
                  Сръбската опозиция изисква силите на ООН да прилагат принципно 
                  резолюцията на Съвета за сигурност, а дейността на Хашим Тачи 
                  да бъде определена като криминално терористична.
                  - Хашим Тачи заяви в София, че независимо кой е на власт в 
                  Белград - дали Милошевич или сегашната опозиция, това няма да 
                  повлияе върху намеренията за независимост на Косово. Как се 
                  отнася сръбската опозиция към такова твърдение?
                  - Г-н Тачи твърде искрено разкрива своята политика, а тя е в 
                  пълно противоречие с всичко онова, което е виждане и на 
                  Европа, и на САЩ, и на ООН, изобщо на цялата международна 
                  общност за Косово. Според резолюция 1244 Косово е част от 
                  Югославия. За независимост на Косово не става и дума. Нито 
                  един политик в света не подкрепя независимост на Косово и ние 
                  се надяваме, че в това си искане Хашим Тачи ще остане напълно 
                  изолиран. В огледалото на подобна изолация ще се види 
                  най-добре какви са методите и целите на Хашим Тачи.
                  - Има ли сръбската опозиция намерение да установи все пак 
                  някакви политически контакти в обозримо бъдеще с партията на 
                  Хашим Тачи?
                  - Ние нямаме никакви контакти с терористи и смятаме, че те 
                  трябва да заемат мястото си на подсъдимата скамейка и в 
                  трибунала в Хага. Поради това няма никакви причини да 
                  реализираме каквито и да е контакти с партията на Хашим Тачи, 
                  тъй като според нас тя е терористична организация.
                  - Може ли да откроите някакви детайли в отношението на 
                  Милошевич към Косово и в отношението на сръбската опозиция към 
                  Косово, които да дават различни гледни точки?
                  - Що се отнася до Слободан Милошевич, ситуацията в Косово е 
                  напълно в негов интерес, за да прави масирана пропаганда в 
                  Сърбия чрез държавните медии. Според нас Милошевич няма да 
                  предприеме нищо, за да промени реално обстановката в Косово. 
                  Програмата на опозицията за Косово е напълно ясна - 
                  демократична Сърбия при пълна отвореност на границите, при 
                  пълни свободи, както в страната, така и свободи на движението 
                  на хора, стоки, капитали и идеи. Това ще бъде нещо 
                  привлекателно и за албанците, за да пожелаят да живеят тук.
                  - Но ако албанците не са съгласни да живеят все пак с вас, 
                  склонни ли сте на някакъв диалог за бъдещия статут на Косово?
                  - Само в рамките на резолюция 1244 на Обединените нации. 
                  (Интервюто е излъчено по радио “Свободна Европа")
