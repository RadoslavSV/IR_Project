ЧАКАМЕ ДОБРИ ОФЕРТИ ОТ ВАШИ КОМПАНИИ ПО КВОТИТЕ ЗА ИЗКУПУВАНЕ НА ВЪГЛЕРОДЕН ДВУОКИС 

С ПОСЛАНИЧКАТА НА КРАЛСТВО ХОЛАНДИЯ В БЪЛГАРИЯ БАРОНЕСА ХЕНРИЕТ ВАН ЛИНДЕН РАЗГОВАРЯ ИРИНА БАЧЕВА  


 
 
 
 ВАШЕ ПРЕВЪЗХОДИТЕЛСТВО, СМЯТАТЕ ЛИ, ЧЕ В ХОЛАНДИЯ СЕ УВЕЛИЧАВАТ СКЕПТИЧНИТЕ НАСТРОЕНИЯ ЗА РАЗШИРЯВАНЕТО НА ЕС НА ИЗТОК? 
- Традиционно политиката на Холандия за ЕС е положителна. Ние бяхме сред първите шест страни основателки на Европейската икономическа общност. Винаги сме били привърженици на ЕС, включително и на разширяването му. През 2002 г. в холандския парламент се състоя важен дебат за разширяването преди решението за приемането на 10-те нови членки. Дискусиите бяха свързани с това доколко всяка страна е достигнала критериите за присъединяване. Беше взето решение да въведем т. нар. предпазна клауза, която ще позволи на ЕС да наблюдава и проверява напредъка на определени сектори в страните, където има нужда от подобрения. Това специфично искане на холандското правителство влезе в заключенията на Европейския съвет в края на 2002 г. Другата ангажираща ни лично тема е селскостопанската политика. Настоявахме за нейната либерализация, в частност за намаляването на подкрепата на приходите. 
 
ИМАТЕ ПРЕДВИД ЦЕЛИЯ ЕС? 
- Това се отнася не само за новите членове, но и за настоящите. Ние смятаме, че либерализацията на селскостопанския сектор е равнозначно на разумна политика, което ще направи ЕС по-балансиран и ефективен. 
 
ОЧАКВАТЕ ЛИ ПРОМЕНИ ВЪВ ВЪТРЕШНАТА ПОЛИТИКА СЛЕД СКОРОШНИТЕ ПАРЛАМЕНТАРНИ ИЗБОРИ? КАКВО ЩЕ Е ВЛИЯНИЕТО ВЪРХУ ПОЛИТИКАТА НА ЕС? 
- В момента нямаме правителство, тъй като предстои да се състави коалиция. В Холандия има много различни партии. Най-голямата партия има ключова роля при създаването на коалиция за бъдещото правителство. Разговори се водят между Християн-демократите /най-голямата партия/ и Партията на труда. Има възможност за съставяне на десноцентристко правителство. По-големите партии в Холандия винаги са подкрепяли активно ЕС, включително разширяването. В този смисъл не смятам, че ще има големи промени. Въпросите, свързани с правосъдието и вътрешните работи, по-конкретно търсенето на убежище и миграцията, селскостопанската политика и устойчивият вътрешен пазар, са сред най-важните проблеми за нашето правителство. 
 
ВЪПРЕКИ ЧЕ ХОЛАНДСКИЯТ КАБИНЕТ ИМА СЕРИОЗНИ ПРОБЛЕМИ С ТУРСКИТЕ И МАРОКАНСКИТЕ ИМИГРАНТИ, БЪЛГАРИТЕ ТАМ КАЗВАТ, ЧЕ ЗАРАДИ СПОРАЗУМЕНИЕТО ЗА РЕАДМИСИЯ МЕЖДУ СТРАНИТЕ НИ ИЗПИТВАТ СЕРИОЗНИ ТРУДНОСТИ ОТ ОТНОШЕНИЕТО НА ВЛАСТИТЕ. ТАКА ЛИ Е? 
- Около 10% от нашето население е чуждоземно. Преди време сред холандците съществуваше усещането, че интеграцията на чужденците не става както трябва. Междувременно голям процент от тези чужденци /сред тях много турци и мароканци/ придобиха холандско гражданство. Когато свалихме визовия режим с България и Румъния, тоест през април 2001 г., много българи тръгнаха към Холандия. Не може обаче те да работят нелегално. Напоследък това стана доста честа практика, обхващаща много хора. Така че започнахме да връщаме българите обратно, както правим с поляците, румънците и останалите имигранти. Има проект за реадмисия между нашите две страни. Когато имигрантите се придържат към правилата, няма никакъв проблем. След вдигането на визовия режим София се ангажира, че ще спира незаконните имигранти. Властите на нашите страни си сътрудничат много добре. 
 
КОЛКО БЪЛГАРИ ВЪРНАХТЕ? 
- Около 700, с чартъри през 2002 г. Върнахме и доста румънци, поляци, унгарци, сърби. 
 
КАКВО РАБОТЯТ БЪЛГАРИТЕ? 
- Не разполагам с прецизна статистика, но повечето са заети в строителството и оранжериите. Проблемът е, че има оплаквания за нарушаване на обществения ред. За съжаление има холандци, които предлагат настаняване при лоши условия на живот. Нашите власти затварят такива домове, защото това е вид използване на българите и техните пари. Много добре си сътрудничим с вашето МВР по този въпрос. Но не бива да говорим само за българите нарушители, защото в Холандия има прекрасни ваши музиканти и други професионалисти, които пребивават напълно законно. 
 
КАК СЕ ОТНАСЯТЕ КЪМ ИЗЯВЛЕНИЯТА НА БИВШИЯ ХЛЕБАР ЕМИЛ РАТЕЛБАНД, КОИТО ВДИГНАХА ШУМ В НАШАТА ПРЕСА? 
- Бях неприятно изненадана, че българската преса отдели толкова голямо внимание на свикналия на изяви г-н Рателбанд. И по време на предизборната кампания у нас той се изразяваше в черно-бели краски. Добрата журналистика обаче винаги поставя нещата в някакъв контекст, в перспектива, докато изказванията на Рателбанд във вашата преса бяха извън контекст, което го изкара голям политик. На изборите обаче той събра 2000 гласа, а за едно място в парламента са необходими 65 000 гласа. 
 
КАК ХОЛАНДИЯ ЩЕ ИЗКУПУВА КВОТИТЕ ЗА ВЪГЛЕРОДЕН ДВУОКИС ОТ БЪЛГАРИЯ? ОТ КОИ НАШИ КОМПАНИИ? 
- Холандското правителство наистина се опитва да намали емисиите си от вредни газове заедно с другите западноевропейски страни според договореностите от Киото през 2001 г. за климата. България и Холандия се споразумяха за изкупуване на квоти въглероден двуокис, което означава, че ще влагаме средства в екопроекти тук, за да намалим своите превишени норми на замърсяване в атмосферата с въглероден двуокис според нормите от Киото. По принцип всички български компании, които разработват индустриални проекти и произвеждат вредни газове, може да кандидатстват по нашите програми. Така че ние очакваме добри предложения от ваши фирми, които ще проучим след това. В българското екоминистерство има отдел, който се занимава с процеса на кандидатстване. 
 
РАБОТИТЕ ЛИ И ПО ДРУГИ ПРОЕКТИ У НАС? 
- Холандия е активна в няколко направления. Например програмата МАТRА се занимава със социалните проблеми - малцинства, околна среда. Имаме и друга програма, свързана с икономическото развитие. Наша компания осигурява техническо оборудване за брането на билки. Предлагаме машини, които ускоряват и правят по-ефективно събирането им. В Холандия вашите билки са доста популярни и се търсят. Идеята на земеделския министър Мехмед Дикме да намери заместители на тютюна в Родопите е много добра. 
 
СМЯТАТЕ ЛИ, ЧЕ ТРЯБВА ДА ИМА НОВА ИНСТИТУЦИЯ ЗА БОРБА С КОРУПЦИЯТА? ИДЕЯТА БЕ ПРЕДЛОЖЕНА ОТ ПРЕЗИДЕНТА ГЕОРГИ ПЪРВАНОВ. 
- По принцип това правителство се бори усилено с корупцията. Истинският проблем е свързан с прилагането на вече одобрените мерки, обявени в стратегията и плана за действие. Важно е да има практически резултати, а не те да са само на хартия или в комисии. 
 
НЕ Е ВЪПРОСЪТ В НОВИЯ ОРГАН? 
- Имам предвид, че трябва да се тръгне от въпроса с какво ще допринесе тази нова комисия и какъв е ефектът от плана за действие. Не само политиците и бизнесмените, но и гражданите имат своята отговорност. В Холандия много фирми имат етичен кодекс, или правила за поведение. Това беше въведено и у вас, одобрявам го. 
 
КАКВО ВИ ПРАВИ НАЙ-НЕПРИЯТНО ВПЕЧАТЛЕНИЕ ТУК? 
- Обичам да живея и работя в България и съм свидетел на позитивни промени. Българите харесват природата си, но е много жалко, че отношението към обкръжаващата среда в големите градове много често е равносилно на абсолютно безразличие. 
