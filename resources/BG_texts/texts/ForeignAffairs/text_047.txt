Как ще изглежда пейзажът след нова „Пустинна буря“ 

Петър ИВАНОВ 

В края на миналата година катарската телевизия „Ал Джазира“ изпрати специална делегация в Ирак. Катарският канал е известен с топлите си връзки с Багдад и подобна стъпка не би направила впечатление, ако това бе обикновено работно посещение. В делегацията обаче нямаше нито един репортер, а само представители на ръководството на медиата, чиято задача бе да договорят условията за отразяване на бъдещата война от иракска гледна точка. Успоредно със струпването на войски и бойна техника в района на Персийския залив нарасна и броят на военните кореспонденти, а Пентагонът дори организира обучение за полеви репортери на тема „Как да оцелеем при отразяването на военните действия срещу Ирак“. Междувременно шефът на оръжейните инспектори Ханс Бликс представи първия си доклад в Съвета за сигурност, който според Великобритания доказва, че Ирак е извършил съществено нарушение на резолюция 1441. САЩ поискаха специално закрито заседание на Съвета за сигурност, на което ще предоставят разузнавателна информация за наличието на иракско оръжие за масово унищожение. Вашингтон добави още, че ако и тези доказателства не убедят Съвета за сигурност, че Саддам Хюсеин трябва да бъде разоръжен със сила, САЩ ще действат самостоятелно. 
Дори само тези събитията сочат, че войната срещу Ирак едва ли ще бъде избегната. По-важните въпроси вече са не дали ще има война, а кога, колко ще продължи и какви ще бъдат последиците от нея. 

След Саддам 

За разлика от войната в Залива през 1991 г. този път целта на САЩ е да сменят режима в Багдад. 
Първият проблем, с който ще се сблъска американската администрация след свалянето на Саддам, са центробежните тенденции и сепаратизмът на отделните етнически и религиозни групи в страната. Ирак представлява конгломерат от общности, обединени със сила и държани в подчинение от армията на Саддам повече от 20 години. Затова анализаторите предупреждават, че след отпадането на тоталния му контрол съществува реална опасност страната да изпадне в хаос. 
Първият непосредствен ефект ще бъде бежанската вълна, която ще съпровожда военните действия. По изчисления на Върховния комисариат на ООН за бежанците (UNНСR) войната през 1991 г. е принудила над 1 800 000 иракчани да напуснат домовете си, като Турция е приела над 500 000 души, а близо милион са потърсили убежище в Иран. В специален доклад на UNНСR за очакваните хуманитарни последици от войната се подчертава, че бежанската вълна може да надхвърли два милиона души. Данните на комисариата за бежанците сочат още, че в първите седмици на войната около 500 000 души ще се нуждаят от медицинска помощ; 16 милиона души (60% от населението) ще изпаднат в бедствено положение, тъй като зависят от правителствените доставки на храни, които ще бъдат прекъснати; два милиона деца и един милион бременни жени ще бъдат лишени от специалните храни и медикаменти, необходими за нормалното им развитие. По приблизителни изчисления цивилните жертви от конфликта ще бъдат между 100 000 и 200 000 души. 
Друг апокалиптичен сценарий гласи, че след свалянето на Саддам Ирак може да се разпадне на три части - контролираният от кюрдите Север, населеният с шиити Юг и сунитската общност в централната част на страната. Смята се, че разпадането на Ирак би се отразило крайно негативно върху съседните Турция, Иран и Сирия. „Тази опасност е напълно реална и САЩ трябва да изработят план, за да я предотвратят“, коментира бившият помощник държавен секретар по въпросите на Близкия изток Ричард Мърфи. Мустафа Алани, експерт по Близкия изток в Royal United Services Institute в Лондон, твърди обаче, че кюрдите в Северен Ирак „отдавна са под влиянието на Турция, която е склонна да им бъде предоставена автономия (но не и независимост), докато шиитите в южните части на страната не желаят автономия, а искат място в правителството в Багдад“. 
Американската преса вече на няколко пъти съобщи, че Вашингтон смята да окупира Ирак и бързо да конституира правителство, за да бъдат избегнати вакуумът във властта и дезинтеграцията на страната. Според най-разпространения вариант Ирак ще бъде управляван по модела, приложен в Япония след Втората световна война - от американски военен губернатор, чиято грижа ще бъде да осигури реда и стабилността и да подготви прехода към самостоятелно управление. Любопитното е обаче, че никъде не се споменава за какъв период от време става въпрос, а това породи спекулациите, че САЩ възнамеряват да окупират Ирак само заради петролните му ресурси. 
Не по-малък проблем ще бъде възстановяването на Ирак. Вашингтон възнамерява да вложи значителен ресурс в този процес, или поне така твърдят редица американски представители. „Сигурно е, че последствията от войната ще бъдат доста тежки, а запазването на контрола върху дезинтегрирана, фрагментирана и опустошена държава като Ирак ще изисква външна окупация и възстановяване от особено големи мащаби“, коментира Строуб Талбот, директор на авторитетния институт „Брукингс“ във Вашингтон. „САЩ, които няма да могат да се справят сами с такава задача, ще имат нужда от помощта на редица регионални и международни организации. Участието на отделните страни ще зависи от това доколко САЩ са се съобразили с мнението им преди войната и дали военната операция е била оторизирана от ООН. Всичко това обяснява защо Джордж Буш все още се опитва да получи одобрението на Съвета за сигурност, въпреки че това нарушава плановете му и забавя войната“, подчертава Талбот. 

Ефектите в региона 

Преди 12 години Багдад бе агресор и нападението срещу Кувейт бе факт, който така и не намери задоволително оправдание от иракската пропаганда. През последните години на международно ембарго обаче Багдад упорито пропагандира, че иракският народ е жертва на американски заговор и че санкциите на ООН са наложени от САЩ и Израел, който е основният проводник на американското влияние в региона. За крайно негативните антиамерикански настроения в мюсюлманския свят допринесоха продължаващата вече трета година палестинска интифада и войната срещу тероризма (обявена от фундаменталистите за война срещу исляма) след атентатите от 11 септември. 
Затова общоарабският гняв, който ще избухне с първите кадри на цивилни жертви, които иракската пропаганда ще се постарае да разпространи, едва ли ще изненада някого. Антиамериканските настроения ще се отразят крайно негативно върху умерените, прозападни режими в региона. Според анализаторите най-голям е рискът за Йордания, защото граничи с Ирак, има значително иракско малцинство, голяма част от населението е от палестински произход, т.е. крайно радикално настроено заради политиката на Израел към сънародниците им в окупираните територии. 
Останалите арабски режими също ще бъдат подложени на натиск и ще трябва да балансират между САЩ, които ще изискват сътрудничество в операцията срещу Ирак, и общественото мнение в самите държави. Съществува опасност, ако правителството в някоя от съседните арабски страни падне под влияние на вътрешния натиск, това да окуражи опозиционните сили и в другите държави в региона. „Рисковете от дестабилизиране на региона обаче не са особено големи, като се има предвид, че досега арабските страни са успявали да се предпазят от верижна реакция на революциите в Египет, Иран, Ирак и Йемен“, смята Джон Алтърман от „Центъра за стратегически и международни изследвания“ във Вашингтон. 
Ситуацията в региона може да се усложни допълнително, ако израелското правителство реши да отговори на евентуална атака от страна на Ирак или да се възползва от войната и да предприеме действия срещу палестинските власти. Всяка офанзива срещу палестинските екстремисти или навлизане в палестинските територии обаче биха предизвикали нова вълна от напрежение заради аналогиите с американската война срещу Ирак. 
Всичко това прави една от лансираните от САЩ причини за свалянето на Саддам - демократизирането на региона по западен образец - твърде имагинерна. „Концепцията за близкоизточните тирани, падащи един след друг по примера на Саддам, е твърде съблазнителна за мнозина във Вашингтон. Но е твърде илюзорна. Промените в арабския свят ще бъдат изключително дълга, трудна и твърде комплексна задача. А за да може да я изпълни, Америка първо трябва да спечели доверието на арабите“, писа в. „Файненшъл таймс“. 

Опасностите за Турция 

„Войната срещу Ирак ще тласне хиляди бежанци към Турция. Не искаме това отново да ни се случи и затова ще продължим усилията си за избягване на военното решение“. Това заяви турският министър-председател Абдула Гюл пред Парламентарната асамблея на съвета на Европа. Анкара освен това е опасява, че свалянето на Саддам ще подтикне кюрдите в Северен Ирак да продължат борбата си за независимост и че това ще засили сепаратизма на кюрдите в Турция. 
Също толкова значим проблем би бил икономическият ефект от войната. Според изчисления на турското правителство по време на войната в Залива през 1991 г. Турция е претърпяла загуби за над 100 милиарда долара. Точно в момента обаче, когато страната бавно се възстановява от финансовата криза преди две години, турската икономика не е способна да се справи с нов мащабен шок. „След войната през 1991 г. имаше две губещи страни - Ирак и Турция. В момента ние сме като човек, който се възстановява от тежка болест, но по всичко изглежда, че отново ще сме на загуба“, твърди Мехмет Дюлгер, председател на комисията по външните работи на турския парламент. Всичко това, заедно с факта, че над 80% от населението на страната е против войната, поставя кабинета в крайно деликатната позиция. Турските медии започнаха да заливат аудиторията със съобщения за колосални суми, които САЩ са готови да предоставят като компенсация на турската подкрепа за военната операция. Повечето наблюдатели обаче смятат, че ако не застане зад САЩ, Турция ще загуби много повече - както финансовата и политическа подкрепа на Вашингтон, така и възможността да контролира кюрдите в Северен Ирак. „Факт е, че перспективата за война в Ирак просто разкъсва Турция между Изтока и Запада, между мюсюлманския традиционализъм и модерната светска държава“, коментира американският в. „Бостън глоуб“. 

Взривоопасната Южна Азия 

Военните стратези подчертават, че продължителността и мащабите на военната операция срещу Ирак са един от главните фактори, определящи ефектите от войната. „Едно от първите изисквания в непосредствен план е войната да бъде кратка и да не се разпростира извън пределите на Ирак. Когато американските ракети започнат да се сипят върху иракските противовъздушни батареи, а бункерите и дворците на иракския президент станат стратегическа цел, Саддам ще поиска да въвлече Израел във войната. Разчитайки на гнева на арабите, Саддам ще се опита да запали целия Близък изток“, прогнозира Строуб Талбот. Според бившия помощник държавен секретар в администрацията на Бил Клинтън най-опасната зона при евентуалното радикализиране на мюсюлманския свят е Южна Азия. „Вълна от антивоенни демонстрации може да свали от власт пакистанския президент Первез Мушараф и да изтласка на върха радикални групировки. Така единствената държава от мюсюлманския свят, която има ядрени оръжия, ще попадне под управлението на хора с непредсказуемо поведение. Подобно развитие на събитията може да подтикне Индия, която също разполага с ядрен арсенал, да предприеме превантивни действия, а всичко това може да доведе до каскада от непредвидими последствия“, предупреждава Талбот. 

Разделената Европа 

„Без повече забавяне или увъртане иракските власти трябва да предоставят на оръжейните инспектори цялата информация, която ще отговори на въпросите на международната общност за оръжейните програми на страната.“ Този призив бе единственият резултат от последното заседание на външните министри на страните от Европейския съюз, посветено на иракската криза. Всъщност разногласията между европейските държави по въпроса за военната операция срещу Саддам не са нови, но през последните дни разделението между лагерите на подкрепящите и отричащите войната още повече се задълбочи. Великобритания, Италия и Испания (най-твърдите привърженици на военното решение в Европа), Португалия, Унгария, Полша, Чехия и Дания излязоха с обща декларация, в която заявиха, че Саддам трябва да бъде разоръжен. „Декларацията е открита демонстрация в подкрепа на американската кампания срещу Саддам и силен удар срещу Франция и Германия, които се противопоставят на войната с Ирак“, коментира Би Би Си, подчертавайки, че подкрепата на толкова европейски страни дава сериозни аргументи на Вашингтон да обяви, че има зад гърба си сериозна международна коалиция. 
Неотдавна британският в. „Гардиън“ писа, че в момента френската дипломация действа твърде гъвкаво, и прогнозира, че в крайна сметка Париж ще се присъедини към водената от САЩ кампания. Дали има основания за подобни прогнози ще стане ясно на 5 февруари, когато е заседанието на Съвета за сигурност, когато американският държавен секретар Колин Пауъл ще представи доказателства за скритите от Саддам оръжия. Тогава ще стане ясна и позицията на Русия, която досега също се противопоставяше на американските планове за Ирак. Миналата седмица обаче президентът Владимир Путин каза в Киев: „Ако се окаже, че Ирак пречи на работата на инспекторите, Русия може да смени позицията си и да приеме американските искания за по-твърди действия.“ 
От заседанието на Съвета за сигурност на 5 февруари на първо място ще зависи дали Америка ще успее да убеди Европа да подкрепи войната срещу Ирак, т.е. дали САЩ ще получат мандат на ООН и ще оглавят истинска широка коалиция. При подобен „оптимистичен сценарий“ анализаторите не очакват съществени сътресения в международните отношения. Последствията от обратния вариант са трудно предвидими. За това, както казва Ейдриън Тейлър, директор на Рublic Sector Strategy, „европейците трябва по-скоро да разберат, че Саддам все пак е по-опасен от Буш“. 
