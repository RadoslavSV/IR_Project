ПОСЛАНИК ТИТОВ НЕ ПОСТАВИ ПРЕД ПАСИ ПРЕТЕНЦИИТЕ НА МОСКВА ЗА БУЛГАРТАБАК 

ТАТЯНА ЯВАШЕВА  


 
РУСКИЯТ външен министър Игор Иванов ще посети страната на 29 и 30 януари. Датата е била потвърдена вчера от посланика на Руската федерация у нас Владимир Титов на среща с външния министър Соломон Паси. Като уникална в двустранните ни отношения определи посланик Титов изминалата година. Размразяването на контактите започнало от официалното посещение в Русия на министър Паси на 30 януари м. г. 
Въпросът за имотите на Булгартабак има предимно експертен характер и не се нуждае от политическо обсъждане, посочиха двамата дипломати. Титов увери, че в разговора не е поставял пред министър Паси проблема за претенциите на Русия към тютюневия ни гигант. На срещата косвено била засегната и темата за Ирак, тя ще бъде обсъдена и при пребиваването на Игор Иванов у нас. 
На 21 януари президентът Георги Първанов ще посети за втори път Москва. Визитата има неофициален характер. Президентът отива да получи международната награда за укрепване единството на православните народи, с която бе удостоен през май м. г. Министърът на икономиката Николай Василев ще бъде в Санкт Петербург за заседанието на Смесената българо-руска комисия от 22 до 25 януари. Председателят на парламента Огнян Герджиков ще е на посещение в Русия от 15 до 20 април. Той потвърди ангажимента, след като на 6 януари получи чрез посланик Титов официалните извинения на председателя на руската Дума Генадий Селезньов заради инцидента с нашата правителствена делегация, която преди Коледа беше принудена да кръжи над Монголия на път за България. През декември м. г. кметът на руската столица Юрий Лужков пък бе у нас на тридневна визита и откри Дом на Москва в София. 
 
ЕДНО КЪМ ЕДНО 
 
СОЛОМОН ПАСИ, МИНИСТЪР НА ВЪНШНИТЕ РАБОТИ: 
 
ПРАВИТЕЛСТВОТО ЩЕ РЕШАВА ЗА ВЪЗДУШЕН КОРИДОР 
ПРОДЪЛЖАВАТ преговорите с американската страна за предоставянето на въздушен коридор през България за евентуална операция в Ирак. Обикновено военните хора се подготвят много по-рано от останалите и те трябва да имат готовност, преди да е взето съответното политическо решение. Не трябва да ви учудва, че понякога информация се придвижва по-бързо по военни канали. 
Не очаквам да излезем много извън рамките, създадени от досегашните прецеденти. Преди всичко правителството трябва да вземе решение. Ако е необходимо, то трябва да бъде предложено на парламента за ратификация. В края на краищата Народното събрание е, което ще вземе окончателното решение. 
 

