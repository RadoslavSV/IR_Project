ПРЕД ОЧИТЕ НИ НАТО ЗАПОЧВА ДА ПРОМЕНЯ СВОЯ ХАРАКТЕР И СТОИ ВЪПРОСЪТ В КОЯ ОРГАНИЗАЦИЯ ИСКАМЕ ДА ВЛЕЗЕМ 

С ПРОФ. НАНСЕН БЕХАР, ДИРЕКТОР НА ИНСТИТУТА ЗА СОЦИАЛНИ И ПОЛИТИЧЕСКИ АНАЛИЗИ, РЪКОВОДИТЕЛ НА КАТЕДРА ИКОНОМИКА В СУ "СВ. КЛИМЕНТ ОХРИДСКИ", ЗАМ.-ПРЕДСЕДАТЕЛ НА КОМИСИЯТА ПО НАЦИОНАЛНА СИГУРНОСТ В 38-ОТО НС, РАЗГОВАРЯ ЗЛАТИНА ГЕОРГИЕВА  

ПРОФЕСОР БЕХАР, ПЕЧЕЛИВША ЛИ Е ПОЗИЦИЯТА НА БЪЛГАРИЯ ПО ОТНОШЕНИЕ НА КРИЗАТА В ИРАК? 
- Дипломацията е изкуство да се прави невъзможното възможно. Най-добрият вариант за нашата външна политика е да се търси онова оптимално поведение, от което България - една уязвима от процесите в световната икономика страна, ще може да извлече най-големи ползи за себе си. Струва ми се, че позицията на страната ни по отношение на задаващата се война в Ирак не е особено балансирана. Ние 
 
ЗАЛАГАМЕ ПОВЕЧЕ НА КРАТКОСРОЧНИТЕ ЕФЕКТИ, ОТКОЛКОТО НА ДЪЛГОСРОЧНИТЕ ПРОЦЕСИ 
Ясно е, че целта, която се преследва, е членството в НАТО да не бъде помрачено от каквито и да е прояви на "недисциплинираност" или от изразяване на съмнение по отношение правотата на една или друга позиция във връзка с Ирак. В същото време се забравя, че България е европейска страна и проевропейската й позиция трябва да бъде показана и реализирана, така че да не наруши общия евроатлантически баланс на интереси в света. Тогава България ще бъде и повече уважавана, и повече ценена като партньор. Никой не уважава тези, които приемат безусловно всяка стъпка на партньорите в международно отношение. 
Разбира се, българският народ не може да приеме авторитарни режими. България безусловно стана член на антитерористичната коалиция. Известно е, че Ирак невинаги явно и пряко, но подкрепя терористични мрежи в света. Следователно една промяна на режима в тази страна би се отразила благотворно на целия международен климат. Въпросът е дали са изчерпани всички средства за мирен натиск върху правителството на Ирак и върху Саддам Хюсеин. Според мен все още не са изчерпани. 
 
ВСЕ ОЩЕ ИМА ВЪЗМОЖНОСТИ ЗА УВЕЛИЧАВАНЕ БРОЯ НА НАБЛЮДАТЕЛИТЕ ИЛИ ДИСЛОЦИРАНЕ НА ВОЙСКИ НА ООН В НЯКОЛКО ЧУВСТВИТЕЛНИ ТОЧКИ НА ИРАКСКА ТЕРИТОРИЯ 
Много е трудно, но ако се въоръжим с търпение, може да се изчака известна демократизация на процесите. С диктатори е особено сложно да се участва в демократичен процес, но иракският народ трябва да прояви своята зрялост и мъдрост. Иначе се появява боязън в редица страни, че военното насилие става средство за решаване на политически въпроси. Това е неприемливо от гледна точка на цялата международна общественост. Неслучайно страни като Германия и Франция, сега Белгия, а и Гърция са на ръба на присъединяването към тяхната позиция. Тези страни изразяват желанието си конфликтът да бъде уталожен с мирен натиск - дипломатически, политически, ембаргов. Аз лично считам, че една война е неприемлива сега. Както е казал Чърчил: 
 
КАКВА ТРЯБВА ДА БЪДЕ БАЛАНСИРАНАТА ПОЗИЦИЯ НА БЪЛГАРИЯ? 
- Балансираната позиция трябва да бъде ясното и точно заявяване, че още от началото на демократичния процес поддържаме европейските ценности и атлантическата солидарност. Но основното в тази позиция трябва да бъде фактът, че ние твърдо сме членове на антитерористичната коалиция и доказваме това с борбата ни срещу наркотрафика, срещу нелегалния трансфер на хора, за укрепването на нашите граници. Като непостоянен член на Съвета за сигурност на ООН България може да играе още по-активна роля, като при взимането на практическите решения повлияе те да бъдат по-гъвкави - трябва да се вярва на международните инспектори и да се изчаква дори ако е необходимо да се удължи мисията им. Защото 
 
НЕТЪРПЕНИЕТО Е ПО-ГИБЕЛНО И ПАГУБНО, ОТКОЛКОТО ТЪРПЕЛИВОТО ИЗЧАКВАНЕ 
на някои процеси. Международната общност - главно в Европа, не е абсолютно убедена, че Саддам Хюсеин активно подпомага Ал Кайда. За тези връзки се знае, но в момента като че ли друг е центърът, който изпраща импулси към тази организация. Съвсем наскоро четох една статия за настоящото положение на Ирак и в нея се подчертава, че тази страна в момента като че ли е във фризер. От една страна, силно е притеснена от това, което става с нея, от друга страна - опитва се да не раздразни с нищо световното обществено мнение, за да може по някакъв начин да излезе от този конфликт. Трябва да се разграничи къде в тази политика е стремежът на Саддам Хюсеин да се задържи вечно на власт и къде е действителният стремеж на иракските управляващи среди да излязат от конфликта. 
България трябва да се придържа към общата позиция на страните, които бяха поканени за членство в ЕС, защото през последните дни е много актуален следният въпрос - в деня "хикс", когато трябва да започне самият процес по присъединяване на страната, няма ли да ни бъде напомнена настоящата ни позиция, която загърбва чисто европейски интереси. Аз мисля, че петте години до 2007 г. са дълъг период, но не заради възможността тази позиция да бъде забравена, а по-скоро заради търсенето на някои обективни критерии за това присъединяване. 
 
В ТАЗИ ТОЛКОВА СЛОЖНА СИТУАЦИЯ Е ТРУДНО ДА СЕ ИСКА ОТ СТРАНА КАТО БЪЛГАРИЯ КООРДИНИРАНА ПОЗИЦИЯ С ДРУГИТЕ МАЛКИ СТРАНИ КАНДИДАТКИ 
От друга страна - хубаво е да има някои специфики в позицията, това е въпрос на уважение към една държава. При нас спецификите са свързани с географското положение. От Ирак ни дели една държава, ние почти граничим с нея. При съвременните военни средства те лесно може да достигнат до българската територия. 
 
ИМА ЛИ ТЕХНОЛОГИЧНА ВЪЗМОЖНОСТ ИРАКСКИ РАКЕТИ ИЛИ ДРУГИ БОЙНИ ЕДИНИЦИ ДА ДОСТИГНАТ ДО БЪЛГАРСКА ТЕРИТОРИЯ? 
- Аз смятам, че с малки подобрения в горивото може да стигнат дотук. Но като имам предвид развитието на събитията досега, изключвам такива безумни ходове. Мисля, че при военен удар върху Ирак тяхната главна цел ще бъде отбраната. Вниманието им ще е съсредоточено към това настъплението да бъде неприемливо от гледна точка на човешки жертви, материални ресурси и т. н. Те се подготвят за война, която ще се води на тяхна територия. Разбира се, не изключвам "наказателни" удари срещу Израел, който е най-близкият съюзник на САЩв региона. Това може да усложни ситуацията. 
 
БИХТЕ ЛИ СЕ АНГАЖИРАЛИ С ОЦЕНКА КАК ЩЕ СЕ РАЗВИЕ КОНФЛИКТЪТ? 
- Сега е времето на сценариите. Дори предприемчиви търговци направиха компютърна игра със Саддам. При евентуални военни действия срещу Ирак първите удари ще бъдат разрушителни. Това ще предизвика по-скоро озлобление, отколкото стъписване сред фанатизираните иракски поддръжници на Саддам Хюсеин. А те са много. Не може да се очаква, че след толкова години тоталитаризъм изведнъж ще се появят огромни масиви от демократично мислещи хора, които ще искат свалянето на Саддам от политическата сцена. Това е нереалистично. Дългите години промиване на мозъци, на представяне на Саддам за баща на нацията ще дадат резултат. Много хора ще направят самоубийствени акции срещу военната намеса. 
 
СПОРЕД ВАС РЕАЛИСТИЧЕН ЛИ Е СРОКЪТ ОТ ДВА ДНИ, КОЙТО АМЕРИКА СИ ДАВА ЗА ОФАНЗИВА И РАЗРЕШАВАНЕ НА КОНФЛИКТА? 
- Тези два дни се дават за първоначалните удари и последващото изтегляне, за да се избегнат цивилни жертви. Американските стратези разчитат на ефекта, който трябва да предизвикат ужасяващите поражения у Саддам. Когато ги види, той сам да се оттегли от поста си. Нещото, което ме озадачава, е защо толкова много се залага на самостоятелното му оттегляне. Колкото и да е авторитарен режимът в Ирак, той не лежи на плещите само на един човек. Има цяла структура около него - знайни и незнайни хора, които дърпат конците на иракската политика. В никакъв случай не трябва да се допуска, че с оттеглянето на Саддам Хюсеин или с ликвидирането му изведнъж Ирак ще тръгне по пътя на някаква самостоятелна форма на демократизация. Това може да стане в много дългосрочен период. Затова не бих искал да бъда лош пророк, но представете си вариант, в който 
 
СЛЕД ОТТЕГЛЯНЕТО НА ТОЗИ ДИКТАТОР МОЖЕ ДА ДОЙДЕ НЯКОЙ ОЩЕ ПО-АНТИЗАПАДНО НАСТРОЕН ЛИДЕР 
Тогава всички огромни материални разрушения, лишения и трудности ще бъдат абсолютно напразни. Аз разбирам притесненията на американските политици и в частност на Буш. Ако сега не се стигне до резултатна военна акция, при положение че 20 млрд. USD вече са изхарчени за дислоциране на войски, не му остава нищо друго и под натиска на представителите на Демократическата партия в Конгреса на САЩ той ще трябва да подаде оставката си. Американският президент е поставен в много деликатна ситуация сега - как да избере този начин, чрез който ще постигне конкретни резултати. От друга страна, трябва да задоволи лобитата на военнопромишления комплекс в Конгреса и Сената на САЩ. Освен това трябва да укрепи своята позиция като президент, защото всеки президент през първия си мандат мисли за втория. 
 
ЩЕ СЕ ПРОМЕНЯТ ЛИ ВЗАИМООТНОШЕНИЯТА МЕЖДУ ДЪРЖАВИТЕ, КОИТО СЕ ПРОТИВОПОСТАВЯТ НА ВОЕННИЯ КОНФЛИКТ, И ДЪРЖАВИТЕ, ПОДКРЕПЯЩИ САЩ В ПАКТА? 
- Вие в началото ме попитахте за българската политика по отношение на конфликта. Тя ще бъде един от лошите варианти. България, която толкова много желае да влезе в НАТО, положи толкова усилия и направи компромиси със собствения си авторитет. Изведнъж може да се окаже, че пред очите ни НАТО започва да променя своя характер. Може да се окаже, че 
 
БЪЛГАРИЯ КАНДИДАТСТВАШЕ ПРИ ЕДНИ УСЛОВИЯ, А ЩЕ ВЛЕЗЕ В ОРГАНИЗАЦИЯТА ПРИ ДРУГО РАЗПРЕДЕЛЕНИЕ НА СИЛИТЕ 
Не вярвам, че Франция или Германия ще се отдръпнат от НАТО. Убеден съм, че те по-скоро ще продължат членството си в политическите структури на пакта. Не зная каква ще бъде реакцията на партньорите, ако не се вземе решение както за укрепване сигурността на Турция, така и за общ военен удар, но съм убеден, че едностранни действия на Щатите на базата на двустранни споразумения с Великобритания и други страни ще доведат до раздразнение в Европа. Много би ми се искало политиците да бъдат по-гъвкави при тази ситуация, защото сме свидетели на нов подем на антивоенни движения. 
Освен това американският народ е подложен на стресова ситуация, което създава напрежение в самата страна. Имам предвид психозата от химически средства и оръжия. Средният американец е загубил чувството си за неуязвимост. Това чувство, което от 50 години е компонент на т. нар. американско мислене. 
Не трябва да се пренебрегват и икономическите последици от такъв конфликт. Известна солидарност на страните производителки на петрол ще доведе до повишаване на цената му. Това ще се отрази най-силно на страни като България, ще се засили инфлационният процес, той пък ще подкопае устоите на валутния борд и т. н. Разбира се, това е най-лошият сценарий, но дори и при такива последици ще има международни институции, които ще се притекат на помощ, защото няма да има заинтересувани от дестабилизация на тези крехки икономически резултати, които са постигнати у нас. 
 
ИМАХМЕ ЛИ ВЪЗМОЖНОСТ ДА ИЗИСКВАМЕ КОНКРЕТНИ ПИСМЕНИ ГАРАНЦИИ ЗА НАЦИОНАЛНАТА СИ СИГУРНОСТ, ЗА ВРЪЩАНЕТО НА ДЪЛГА? 
- Имаме уверенията на българския външен министър, че във Вашингтон този въпрос е бил поставен. Но като че ли исканията ни останаха без какъвто и да било отзвук. 
 
СПРАВЕДЛИВО Е ДА ПОЛУЧИМ ОПРЕДЕЛЕНИ КОМПЕНСАЦИИ ЗА НЕВЪЗМОЖНОСТТА ДА ВЗЕМЕМ ПАРИТЕ СИ ОТ ИРАК 
Какъв е механизмът за това, обаче ми е трудно да кажа. Дипломацията е изкуство да се съхрани националният интерес, без да се нарушават позициите на други държави, с които България поддържа взаимоотношения. 
 
ИМАМЕ ЛИ ПРИНЦИПНА ВЪЗМОЖНОСТ ДА ПРОМЕНИМ ПОЗИЦИЯТА СИ В ДВИЖЕНИЕ? 
- Такива решения не се променят всеки ден. Да сменим позицията си рязко е трудно, но никога не е късно да се прояви гъвкавост. Това би означавало по-балансирано поведение в Съвета за сигурност, твърдо заявяване, че нямаме нищо против държавата Ирак и нейния народ. Но и уточняване, че управлението на Ирак е дело на самия иракски народ. По този начин да се разграничим от промяната на режима там чрез военни средства. 
 
АДЕКВАТНО ЛИ Е ПОВЕДЕНИЕТО НА БЪЛГАРСКИТЕ ПОЛИТИЦИ В НАСТОЯЩИЯ МОМЕНТ? 
- Ако това е комплексът от изпълнителна, законодателна и президентска власт, понякога е адекватно, но в много случаи не е. Фактор за националната сигурност, за българския интерес е координацията между институциите. Някои изказвания на отговорни лица от изпълнителната власт невинаги са съгласувани с позицията на парламента, с позицията на президента. Това създава негативно впечатление. 
