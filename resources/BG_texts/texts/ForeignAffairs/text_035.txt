Емисия: Сряда, 5 Януари 2000
                    
                  Руската мечка се събуди и минава в настъпление
                  "Нашите политици с особено внимание трябва да следят 
                  промените, извършващи се в Русия, да реагират адекватно на 
                  политическите послания, идещи от север"
                  Станислав Велинов
                  Неотстъпчивостта на руската страна по отношение на 
                  напътствията за Чечения, острият тон на руското правителство, 
                  победата на "Медвед" и комунистите на парламентарните избори 
                  замениха смесените чувства на западняците с открито 
                  раздразнение. Защото е видно, че руските политици вече нямат 
                  никакво намерение да слушат съветите на Запада и особено тези, 
                  идещи от Вашингтон.
                  С оставката на президента Борис Елцин завършва цял период в 
                  политическата история на Русия, период на разпад на империята, 
                  на перманентна икономическа криза, на политическа слабост. На 
                  хилав опит да се приложи западният модел на обществено 
                  развитие. Времето показа, че такова прилагане е невъзможно за 
                  руските условия. Въпреки че, засега, преходът към пазарни 
                  отношения няма алтернатива, то точното копиране на западния 
                  модел донесе за Русия само вреди. Това сляпо копиране е на път 
                  да се провали и в доста от страните от бившия източен блок. 
                  Буквалното прилагане на т.нар. "див капитализъм" доведе до 
                  колосална загуба и изтичане на парични средства и ресурси, до 
                  систематическо сриване на националните икономики, до разпад на 
                  държавността и фактическа загуба на суверенитета. Епохата на 
                  Елцин направи западните държави още по-богати, а 
                  източноевропейските в това число и Русия много по-бедни. Наред 
                  с това ясно проличаха стремежите на натовските съюзници за 
                  тотална глобализация на света, за налагане на чужд по същество 
                  ценностен модел, на пълната недобронамереност към т.нар. нови 
                  демокрации. Всичките тези стремления приближиха света към 
                  времето на Втората световна война. По този начин естественият 
                  ход на историческите процеси бе силно затормозен и забавен. 
                  Безспорно кулминацията на десетгодишната политика за съсипване 
                  на Източна Европа бе войната в Югославия. Тя като, че ли 
                  освести руските политически кръгове. Те достатъчно ясно 
                  разбраха, че следващия обект при налагането на новия световен 
                  ред е самата Русия. Войната в Югославия предопредели събитията 
                  и реши въпроса с оставката на Елцин. Месеците между края на 
                  войната и самата оставка бяха белязани от постепенна, но 
                  осезаема смяна на политическия курс на Москва. Тази промяна 
                  намери своя израз както чрез действията в Чечения, така и в 
                  хода на изборната кампания за нов състав на Думата. Особено 
                  силно доказателство на промяната бяха външно-политическите 
                  действия на руското правителство, като се започне с ускоряване 
                  на сътрудничеството с Китай и се стигне до твърдото и 
                  неотстъпчиво поведение на международния форум в Истанбул. По 
                  недвусмислен начин бе показано, че Русия повече няма да търпи 
                  диктат.
                  От тук нататък ще се залага на политика, насочена към 
                  възстановяване на позициите на Русия като велика сила. 
                  Основните начала на тази политика ще са главните козове и в 
                  предстоящата президентска кампания. Образно казано руската 
                  мечка вече се събуди и минава в настъпление. Ако нещата бяха 
                  оставени да се развиват както преди, то неминуемо в Русия щеше 
                  да избухне революция. От нея днес нямат полза не само 
                  руснаците, но и останалите държави, в това число и западните. 
                  Затова не бива да посрещат с мълчание и незадоволство 
                  събитията в Русия. Макар че политическият им пасианс не 
                  излиза, то все пак положението е под контрол.
                  След Елцин Русия тръгва по нов път. Положителното от десет 
                  годишния болезнен експеримент ще бъде усвоено и развито в 
                  типично руската икономическа и политическа среда. По всичко 
                  личи, че руският политически елит разбира, че оцеляването на 
                  страната и връщането й на полагащото й се място на 
                  международната арена може да стане единствено, ако се заложи 
                  преди всичко на руския, на православния държавен и политически 
                  опит. При достатъчното игнориране на всякакви съвети от вън.
                  Очертаващата се след Елцин нова политика на Русия ще има и 
                  трайни последици в света и най-вече в Източна Европа, в това 
                  число и България. Особено показателен е фактът, че в една от 
                  своите предизборни изяви Владимир Путин недвусмислено даде да 
                  се разбере, че Балканите и Прибалтика са зони с изключително 
                  значение за руските стратегически интереси. Нужно още от сега 
                  нашите политици с особено внимание да следят промените, 
                  извършващи се в Русия, да реагират адекватно на политическите 
                  послания, идещи от север. Продължаването на досегашната 
                  политика на робуване пред евроатлантическите ценности едва ли 
                  ще е полезна в едно по-близко, пък и по-далечно бъдеще. 


