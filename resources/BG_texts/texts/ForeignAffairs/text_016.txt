Емисия: Сряда, 2 Февруари 2000
                    
                  СДС бяга от гафа с Косово
                  РАДА ДОМУСЧИЕВА
                  ДИАНА КЪНЧЕВА
                  Еволюция на българската позиция по Косово не може да има, 
                  защото българската позиция е принципна, заяви вчера на 
                  пресконференция след заседанието на Националния изпълнителен 
                  съвет на СДС външният министър Надежда Михайлова.
                  България винаги е декларирала, че е против промяната на 
                  границите на Балканите, включително и на границите на Съюзна 
                  Република Югославия, и е за широка автономия на Косово. За нас 
                  е еднакво неприемливо етнически чисто албанско или етнически 
                  чисто сръбско Косово, каза Михайлова.

                        Шефката на синята група Екатерина Михайлова и външната 
                        министърка Надежда Михайлова. отказаха да кажат кой е 
                        виновен за скандала "Косово"
                        Снимка: Борис Разкалиев

                  Тя добави, че България е против създаването на велики държави, 
                  независимо дали става въпрос за Велика Албания, Велика 
                  България, Велика Сърбия.
                  “Цялата емоция” около срещата на Тачи и Костов, според 
                  Михайлова, дошла от “някои кръгове”, които са приели срещата 
                  със силно раздразнение, вероятно защото се противопоставят на 
                  възможността България да бъде фактор на стабилността в 
                  региона. Външната министърка обаче не назова кръговете.
                  В отговор на въпрос на “Монитор” Михайлова не отхвърли 
                  възможността за среща със сръбското малцинство в Косово. 
                  Нашият интерес е да се срещнем с всички, за да изработим 
                  вярната позиция, обясни тя. 
                  Михайлова отказа да коментира изявленията на Асен Агов. След 
                  срещата с Тачи в събота шефът на парламентарната комисия по 
                  външна политика заяви, че българската позиция по Косово е 
                  еволюирала и че страната ни е готова да се съгласи със 
                  създаването на независимо Косово. 
                  Ръководството на СДС не пожела да обясни и кой ще поеме 
                  отговорността за това, че след срещата е излъчено грешно 
                  послание.
                  “Премиерът даде интервю в тази насока и аз няма какво да кажа 
                  в тази насока”, обясни Гоцев.
                  В понеделник Иван Костов определи изказването на Агов, че 
                  България приема отделянето на Косово от Югославия като 
                  разработка на сръбските тайни служби.
                  Гоцев обаче не пожела да отговори на въпроса на “Монитор” дали 
                  това означава, че Агов е техен агент.
                  “Въпросът освен провокационен, не съдържа нищо друго. Такъв 
                  извод може да направи само недобронамерено някой журналист”, 
                  измъкна се бившият министър на правосъдието.
                  “Аз отговорих пределно ясно. Точен отговор и аз самият не мога 
                  да дам, защото не знам какви въпроси са били задавани на Агов 
                  и в контекста им как звучи онова, което е казал и дали онова, 
                  което беше написано и казано, е точно казаното от г-н Агов”, 
                  добави Гоцев.

                        БСП иска оставки
                        БСП поиска вчера съвместно “секретно” заседание на 
                        парламентарните комисии по национална сигурност и по 
                        външна политика. Освен това социалистите призоваха за 
                        оставки в сините редици. 
                        “Агов не е случаен човек, а председател на външната 
                        комисия на парламента. Ако е направил гаф и не е 
                        представил точно позицията на премиера, трябва да си 
                        понесе последствията. Ако гафът не е негов, тогава 
                        отговорността трябва да е по-голяма. Един от двамата 
                        (Агов и Костов - б.ред.) е сгафил и трябва да си ходи - 
                        нека се разберат помежду си”, отсече пред журналисти 
                        Първанов. 
                        На заседанието на двете комисии БСП ще настоява да 
                        присъстват външният министър Надежда Михайлова и всички 
                        участници в разговорите с Хашим Тачи и Арбен Джафери. То 
                        трябва да “секретно, защото се видя, че чуждите шпиони 
                        са проникнали много дълбоко в правителството”, пошегува 
                        се лидерът на БСП Георги Първанов.
                        Социалистите са доволни от последвалите изявлението на 
                        Асен Агов опровержения, но според тях става дума за 
                        “тежък политически и дипломатически гаф и провокация, 
                        която наистина подсказваше намерението да се търси 
                        еволюцията в българската позиция по Косово и границите в 
                        Европа и Балканите”.
                        Ако опасенията за външна поръчка се потвърдят, ПГДЛ ще 
                        настоява за парламентарен дебат относно позицията на 
                        България по Косово.
                        Дали това не е продължение на срещата в Хисаря и дали 
                        нашето правителство не е поело ангажименти в духа на 
                        тайната дипломация, които сега излизат наяве, попита 
                        Първанов. Според него ако това е вярно, ще последва ново 
                        отчуждаване и противопоставяне от западната ни съседка. 
                        Според Иван Генов тезата за еволюцията не е случайно 
                        изтървана фраза от устата на Агов, тъй като е била добре 
                        обоснована. Депутатът е на мнение, че с изявлението си 
                        президентът се опитал да потуши скандала, но не бил 
                        убедителен, защото използвал думите ”не за момента, не 
                        на сегашния етап” по въпрос за промяна на позицията на 
                        България към Косово.

                        Обяснения
                        “Г-н Райков не е имал присъствие на тази среща, той 
                        просто случайно беше в това, познава тези хора и в 
                        някакъв момент беше заедно с тях, но той присъствие 
                        официално на срещата не е имал”. Така Васил Гоцев 
                        отговори на въпроса като какъв зам.-външният министър 
                        Марин Райков е участвал в срещата с Хашим Тачи, след 
                        като тя е била на партийно ниво.
                        Гоцев обясни също и защо се е наложило той да 
                        осъществява контакта между Джафери и конференцията на 
                        ДПС: “Седях близо до Джафери. Той помоли някой да се 
                        обади на конференцията на ДПС, понеже Тачи бърза да си 
                        отиде, а той трябва да пътува с него и да го извинят, че 
                        няма да може да присъства. Казах на секретарката и даже 
                        нямах време да проверя дали се е обадила, сигурно се е 
                        обадила щом съм казал”.

                        Коментарите в Македония
                        Под заглавие "Косовска връзка за лидерството на София", 
                        опозиционният македонски ежедневник “Утрински весник” 
                        анализира резултатите от срещата в София на Иван Костов 
                        с Хашим Тачи и Арбен Джафери, съобщи БТА.
                        Според вестника "зад паравана на идеята за стабилизиране 
                        на региона" на практика се прави "проверка на пулса за 
                        евентуално бъдещо признаване на Косово".
                        "Акцията на Костов е или внушена от някакви 
                        по-високопоставени центрове извън България, или е 
                        резултат на преценка в София, че е време България да 
                        вземе страна по този проблем", пише вестникът.
                        Според него срещата потвърждава намерението на България 
                        да се наложи като балкански лидер, който да вземе 
                        участниците в т.нар. Западни Балкани под свое крило по 
                        пътя им към Европа. В тази схема влизали също 
                        отслабването на Сърбия чрез евентуалното признаване на 
                        Косово и отцепването на Черна Гора, което било тема и на 
                        неотдавнашната среща в Хисаря.



