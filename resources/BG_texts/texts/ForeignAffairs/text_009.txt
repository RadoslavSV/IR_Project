ЖЕЛАНИЕТО НА БЪЛГАРИЯ ЗА ЧЛЕНСТВО В ЕС СЕ ОБУСЛАВЯ ОТ ОСЪЗНАТА НЕВЪЗМОЖНОСТ САМИ ДА СЕ СПРАВИМ С ИКОНОМИЧЕСКИТЕ ПРОБЛЕМИ 

С ДОЦ. ДИНКО ДИНКОВ, ПРЕПОДАВАТЕЛ В УНСС, РАЗГОВАРЯ ТАТЯНА ЯВАШЕВА  


 
 
 
 НА СРЕЩАТА НА ВЪРХА В КОПЕНХАГЕН БЪЛГАРИЯ ПОЛУЧИ ПЪТНА КАРТА И ПЕРСПЕКТИВАТА ПРЕЗ 2007 Г. СТРАНАТА НИ ДА БЪДЕ ПРИВЕТСТВАНА КАТО ЧЛЕН НА ЕВРОСЪЮЗА. 
- Ние бихме се радвали да им благодарим, ако наистина към 1 януари 2007 г. България оформи своето пълноправно членство в ЕС. Но дотогава има да се случат редица събития. През 2004 г. ще има 10 нови членки, предстои приключване работата на Европейския конвент, който трябва да обобщи дебата за бъдещето на Европа и да направи своите предложения на междуправителствената конференция през 2004 г. Тя трябва да вземе много важни решения за бъдещето на Европа или как ще върви процесът на осъществяване идеите на Жан Моне, т. е. обединение по модела, който след края на Втората световна война предложи този велик французин. Трябва да се намери решение на противоречието, на което се натъкна Европа - противоречието между високата раздробеност на множество малки държавици и новите изисквания особено за организиране на възпроизводствения процес, които предполагат мащабност. 
 
ЗА ПРОЦЕСИТЕ, КОИТО ТЕКАТ В ЕВРОПА, СЕ ИЗПОЛЗВА ТЕРМИНЪТ РАЗШИРЯВАНЕ. НО ИМА КРИТИКИ, ЧЕ ВСЪЩНОСТ ЗАПАДЪТ СЕ РАЗРАСТВА. 
 - С договора от Маастрихт Евросъюзът се нагърби и с мисията да е стожер на обединението на Европа. ЕС демонстрира увереност, че моделът, по който тези държави се развиват, е най-успешният. И затова се предлага обединението да става по този модел, т. е. чрез разширяване. Моделът, избран от група европейски държави, всъщност означава посегателство върху най-европейската идея - национално-държавната идея. Държавите от ЕС на практика доброволно делегираха свои суверенни права върху европейските институции. А това съвсем не е приемливо за всички европейци. Неслучайно най-острите критики към ЕС идват от държави като Швейцария. Норвегия два пъти води преговори за присъединяване, успешно ги приключваше, но и двата пъти на референдум норвежците с мнозинство отказаха да се присъединят към ЕС. Да им се чудиш - ние много искаме да ни приемат в ЕС, но не ни приемат, а други ги приемат, пък те не искат. 
 
КАКВО СПОРЕД ВАС Е МЯСТОТО НА НАЦИОНАЛНО-ДЪРЖАВНОТО ЧУВСТВО В РАЗШИРЯВАЩИЯ СЕ ЕС? 
- На практика чрез реализирането на вижданията на Жан Моне се извърши посегателство върху национално-държавната идея, но това е много елегантно посегателство. Навремето той предлага разрешение на един от много важните въпроси - как никога повече да няма конфликт между Германия и Франция, като двете страни да поставят под общо управление основни отрасли на своите национални икономики. Така двете страни трябва да се откажат от суверенитет и да го делегират на нещо много абстрактно - някакъв общ орган. Постепенно тези идеи се развиват в посока гарантиране на свободното движение на стоки, услуги, капитали, на работна сила, т. е. свободно движение на всички основни фактори във възпроизводствения процес. Границите като основен атрибут на национално-държавната идея вече не трябва да са пречка за развитието на процесите в обществения живот и особено в областта на икономиката. Границите си остават, но до голяма степен формално, само на картата. Народите не трябва да се откажат от исторически оформеното самосъзнание, че принадлежат към определена общност от хора. Днешният ЕС е принципно нова общност от държави и като че ли страдаме от дефицит на понятия и категории, с които да дадем адекватно отражение на процесите в нея. 
 
КАКВО ЩЕ ОЗНАЧАВА ЗА БЪЛГАРИЯ ПРИЕМАНЕТО В ЕС? 
- Ние не знаем къде точно искаме да ни приемат. Но затова пък има много да се учим. Ние пропиляхме доста време. И сега в движение трябва да осмислим какви механизми осигуряват функционирането на тази качествено нова общност и какви са възможностите ние да се впишем там. 
 
КОИ СА ПЛЮСОВЕТЕ И МИНУСИТЕ НА ЧЛЕНСТВОТО НА БЪЛГАРИЯ В ЕС - С ВСИЧКИТЕ НИ ПРЕТЕНЦИИ И ВЪЗМОЖНОСТИ КЪМ МОМЕНТА? 
- За пореден път очакваме да се случи поредното чудо, което да ни избави от проблемите. Много надежди са свързани с пълноправното ни членство. Вярва се, че това е единственият път страната ни да реши веднъж завинаги проблеми, които се коренят в сериозната ни икономическа изостаналост. Това е исторически обусловено. По много причини страните от Югоизточна Европа остават встрани от някои процеси, които дават силен тласък в развитието на континента, какъвто например е индустриалният преврат през ХIХ в. Сега ние се надяваме да решим сериозния проблем на икономическата си изостаналост с помощта на развитата система, основана на принципа на солидарността, да се подпомагат по-изостаналите страни и да се сближават равнищата особено на икономическо развитие на страните членки. 
 
ФАКТЪТ, ЧЕ БЪЛГАРИЯ И РУМЪНИЯ НЕ ВЛЯЗОХА В ПЪРВАТА ВЪЛНА НА РАЗШИРЯВАНЕ, НЕ ОЗНАЧАВА ЛИ, ЧЕ ВЪВ ВРЕМЕТО НИЕ ОЩЕ ПОВЕЧЕ ЩЕ СЕ ОТДАЛЕЧИМ ОТ РАЗВИТИТЕ СТРАНИ В ЕС? 
- Това би се случило, ако ЕС нехае за бъдещето на нашите две страни. Но засега Евросъюзът поема категоричен ангажимент за европейската ни перспектива. На срещата на върха в Копенхаген беше демонстрирана загриженост двете държави да отбележат напредък по удовлетворяването на критериите от Копенхаген '93 за членство в ЕС и в този контекст ние получихме пътна карта. Това всъщност е механизъм, който ще разпише задачите, които ние трябва да решим с помощта на ЕС. Голямата ни цел е да преодоляваме разрива в степента на развитост с пълноправните страни членки. 
 
НЕ СМЯТАТЕ ЛИ, ЧЕ ПОДХОДЪТ НА БЪЛГАРИЯ КЪМ ЕВРОИНТЕГРАЦИЯТА Е ГРЕШЕН - НИЕ ГЛЕДАМЕ НА НЕЯ КАТО НА ВЪНШЕН МЕХАНИЗЪМ, КОЙТО ДА СЪДЕЙСТВА ЗА НАШЕТО РАЗВИТИЕ ВЪТРЕ НА СТРАНАТА? НЕ БИ ЛИ ТРЯБВАЛО ДА ИСКАМЕ ПЪЛНОПРАВНО ЧЛЕНСТВО, ЕДВА СЛЕД КАТО СТАБИЛИЗИРАМЕ ИКОНОМИКАТА СИ И КАЧИМ ЖИЗНЕНИЯ СТАНДАРТ ДО НИВОТО НА СТРАНИТЕ ОТ ЕС? 
- Ако постигнем това, подозирам, че тогава няма да имаме силното желание са ни приемат в ЕС. До голяма степен желанието ни за членство е обусловено от осъзнатата невъзможност да решим тези въпроси сами, без помощ на външен фактор. Отваряте големия въпрос за ролятата на външния фактор въобще в развитието на България. Особено в най-новата ни история без съмнение външни фактори са играли определяща роля в решаването на вътрешните проблеми. И коренът на това е в начина, по който се възстановява българската държава - създаването на Княжество България по силата на една международна санкция, какъвто е Берлинският договор. Оттам нататък развитието на България става функция на волята на великите сили. Така се оформя сателитният синдром във външните отношения на нашата страна. Ние винаги сме търсили покровител при решаването на своите задачи - в държавното строителство, икономическото развитие, решаването въпросите на териториалното обединение и независимостта. За всичко сме търсили покровител и за съжаление историята доказва, че все сме правили грешен избор. А и в някои случаи дори не сме могли да избираме своя покровител, предписвано ни е било кой да бъде той. Надеждата е, че след края на студената война имаме възможност да се освободим от този синдром. 
 
НО И В СЛУЧАЯ С ЕВРОПЕЙСКАТА НИ ИНТЕГРАЦИЯ ПРИЛАГАМЕ СЪЩИЯТ ПОДХОД - ДА СЕ ПРИКАЧИМ КЪМ ПО-ГОЛЕМИТЕ, ТА ТЕ ДА НИ ИЗТЕГЛЯТ. 
- ЕС доказа своята жизненост и перспективност и засега никой у нас не търси друга алтернатива. Това обаче е и опасно, тъй като ние сме възприели много оптимистичен вариант на развитие на процесите - че рано или късно ще ни приемат в ЕС. Може би си струва да поставим и така въпроса: Ами ако не ни приемат, тогава какво ще правим? Повече от 10 години мобилизираме всички възможни ресурси в контекста на присъединяването ни към ЕС. 
 
ЗАЩО НЕ СЕ МИСЛИ И ЗА ДРУГАТА АЛТЕРНАТИВА, А ЗАЛАГАМЕ ВСИЧКО НА КАРТАТА ПРИСЪЕДИНЯВАНЕ? 
- В глобален план ние не виждаме алтернатива на ЕС като външен фактор, с чиято помощ да търсим решение на вътрешните си проблеми - няма ги Съветския съюз, Съвета за икономическа взаимопомощ, Варшавския договор. Няма на кого да се уповаваме. България изпадна в безтегловност. Вече никой външен фактор не е ангажиран, ако щете и с най-големия въпрос - въпроса за националната ни сигурност. Особено до получаването на поканата ни за членство в НАТО никой нямаше ясни ангажименти към това. И е много тежко за една държава да е останала без съюзници. А ЕС е не само икономически и валутен съюз, той е и политически съюз. Без съмнение членството в ЕС ще ни осигури по-висока степен на сигурност, а това е много съблазнително. 
 
НУЖЕН ЛИ Й Е НА БЪЛГАРИЯ СУВЕРЕНИТЕТ? 
- В условията, когато е разколебана национално-държавната идея, този въпрос е резонен. Но какво означава суверенитет - членството в ЕС означава и отказ от суверенитет. Ние все още не можем да се преборим със старите разбирания, свързани с национално-държавната идея и нейните атрибути като граница, суверенитет, ненамеса във вътрешните работи. Ако към българския народ открито се постави въпросът дали той е готов да се лиши от суверенитет и да приеме членството в ЕС, сигурно в значителна степен ще спадне високата подкрепа за евроинтеграцията ни. Сега около 70% от населението са за членство на България в ЕС. Когато се усети посегателство върху някои наши национални интереси, ние започваме да засилваме реториката за суверенитета. Такъв например беше случаят с АЕЦ Козлодуй, а тепърва ще преговаряме по въпросите за обща аграрна политика и как България ще се присъедини към нея. Виждате и в Полша какво става - колкото повече страните се доближават до заветната цел членството в ЕС, толкова повече намалява обществената подкрепа за това. Тогава настъпва по-сериозно осмисляне на национални и други интереси. На по-късен етап България постига изграждането на българската нация, изграждането на независима българска държава. Ние още не сме се нарадвали на суверенитета си. България обявява независимостта си през 1908 г. и получава признание през 1909 г. - досега много къси са периодите, през които страната ни в някаква степен е била суверенна държава. Ние все още демонстрираме желание да се наслаждаваме на тази придобивка, на която са се радвали други европейци през ХVIII - ХIХ в. Когато се нарадваме, че сме нация, трябва да се замислим каква е ползата, че сме суверенна държава. И сигурно ще стигнем до извода на други европейци, първия от които е Жан Моне. Но за съжаление това име е слабо познато в България. Сега сме свидетели на голямата борба между националното и наднационалното в Европа. На този етап обаче национално-държавната идея се проявява с голяма сила точно в Югоизточна Европа. 
 
КАКВО ТРЯБВА ДА НАПРАВИМ, ЗА ДА МОЖЕ ЕС НАИСТИНА ДА НИ ПРИВЕТСТВА КАТО ПЪЛНОПРАВЕН ЧЛЕН ПРЕЗ 2007 Г.? 
- Основните насоки са заложени в пътната карта. Но трябва да осмислим какво става в Европа и на тази основа да търсим мястото си в тази нова Европа. Ние подхождаме интуитивно, а не разумно към вграждането си в ЕС. Трябва да осмислим кои са нашите национални интереси, които трябва да отстоим при интеграцията си. 
Като се присъединяваме към ЕС, трябва да сме готови да се впишем във всички негови механизми. Това означава, че трябва да сме подготвили кадри за европейските институции на всички равнища. По договора от Ница например квотата на България за Европейския парламент е 17 души. Мераклии ще има, но имаме ли подготвени за заемане на тези места? Наскоро беше цитирано, че над 1500 души са необходими за вписването на този етап на България в европейската бюрокрация. Това трябва да са подготвени кадри. Въобще трябва всички да вникваме в същността на ставащото в Европа и да се готвим за по-безболезнено вписване в тенденциите, задаващи новите насоки в развитието на Стария континент. 
 
НЕ ЗНАЕМ С КАКВО ТОЧНО ЩЕ ПРИСЪСТВАМЕ В ЕВРОСЪЮЗА. А С ТОВА ЗАТРУДНЯВАМЕ И ЕС, КАТО НЕ ИМ КАЗВАМЕ КОИ НАПРИМЕР СА ПРИОРИТЕТНИТЕ ОТРАСЛИ НА БЪЛГАРСКАТА ИКОНОМИКА, НА КОИТО НИЕ ЩЕ ДЪРЖИМ. ИНАЧЕ, АКО ЕС ГЛЕДА НА НАС КАТО НА ПАЗАР, НА КОЙТО ДА РЕАЛИЗИРА ПРОДУКЦИЯТА СИ, ЩЕ ИЗНИКНЕ ВЪПРОСЪТ С КАКВО ЩЕ ЖИВЕЯТ БЪЛГАРИТЕ. ТОГАВА, АКО НЕ СЕ ОСИГУРИ ПРЕПИТАНИЕ ТУК, ЩЕ СЕ ПОЛУЧИ ГОЛЯМ МИГРАЦИОНЕН НАТИСК ВЪРХУ ЕС. 
 
КОЙ КОЙ Е 
 
ЖАН МОНЕ - БАЩАТА НА ОБЕДИНЕНИЕТО НА ЕВРОПА 
ЖАН МОНЕ е роден на 9 ноември 1888 г. в Коняк, Франция. По време на Втората световна война формира възгледите си, че нациите трябва да се откажат от суверенитет и протекционизъм и да създадат нещо като федерация или европейска общност. След възстановяване независимостта на Франция в края на войната Де Гол му възлага да изготви план за модернизацията на страната, като се търси решение и на въпроса какво да се направи, за да няма повече конфликти с Германия. По-късно става генерален секретар по планиране на тази модернизация. Тогава доразвива идеите си за обединение на Европа чрез поставяне под общо управление на основни отрасли на национално обособените стопанства. Неговите възгледи са официализирани през 1950 г. в декларация на тогавашния френски министър на външните работи Робер Шуман. Когато стоманодобивът във Франция и Германия изпада в криза, по негова идея се създава Европейското обединение за въглища и стомана /първата европейска общност/ и той става нейният първи председател. 
