ЗА МВНР СЕГАШНАТА ПРОЦЕДУРА БИЛА БАВНА И ТРОМАВА 

ЕКИП НА В. ПАРИ  

  
НА 4 февруари Конституционният съд ще каже кой има право да взема решение за преминаването и пребиваването на чужди войски в страната. Съдът допусна за разглеждане конституционното дело по искане на президента Георги Първанов за задължително тълкувание на два члена от конституцията. 
Първанов поиска тълкувание заради настояването на мнозинството за конституционни промени, които да позволят на правителството самостоятелно да разрешава преминаването на чужди войски през България и изпращането на български зад граница. Държавният глава настоя да се изясни дали съюзническите войски по сключен международен договор може да се третират като чужди войски, които застрашават суверенитета, сигурността, независимостта и териториалната цялост на страната. Друг аспект от питането е, дали Народното събрание следва да дава разрешение за всеки конкретен случай на преминаване на чужди войски през територията на страната, при положение че България е поканена за член на НАТО. Става дума конкретно за тълкуване на чл. 84, т. 11, според който парламентът разрешава изпращането и използването на български въоръжени сили извън страната, както и преминаването или пребиваването на чужди войски на територията й. Вторият член, който държавният глава настоява да бъде разтълкуван, е чл. 85, ал. 1, т. 1. Според текстовете в него Народното събрание ратифицира и денонсира със закон международни договори с политически или военен характер. 
Зам.-министърът на външните работи Любомир Иванов смята, че настоящата конституционна процедура не създава формален проблем. Той я окачестви обаче като твърде бавна и тромава. Докладчик по насроченото дело е съдия Маргарита Златарева. Като заинтересувани страни по него са конституирани парламентът, правителството, министърът на външните работи, министърът на отбраната и Генералният щаб на БА, на които е даден 7-дневен срок за представяне на становища по делото. 
 
МЕРКИ 
 
В МС ОБСЪДИХА ЗАЩИТА НА СТРАТЕГИЧЕСКИ ОБЕКТИ ПРИ ВОЙНА В ИРАК 
СЪВЕТЪТ по сигурността към Министерския съвет се събра, за да обсъди мерки за подготовката на България в случай на война срещу Ирак. Основният акцент е бил за мирно разрешаване на проблема в Близкия изток, съобщи зам. външният министър Любомир Иванов. 
Били са определени мерките по защита на някои посолства, на Нефтохим, на АЕЦ Козлодуй и на други стратегически обекти у нас при евентуална военна атака срещу Ирак. Страната ни увеличава запасите от нефт, каза още Любомир Иванов. 
Участие с коридори и малко химическо подразделение са част от нещата, с които България може да се включи във военен удар срещу Ирак. Това е виждането на външния министър Соломон Паси. Ще правим всичко, което е по силите ни, за да избегнем военно решение на проблема, обеща той. Досега няма официално искане от САЩ за въздушни коридори, увери Паси. 
 

