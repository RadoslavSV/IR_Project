АКО НИ ПРИЕМАТ СЛЕД НЯКОЛКО ГОДИНИ В ЕС, ЩЕ Е САМО ПО ГЕОПОЛИТИЧЕСКА ЦЕЛЕСЪОБРАЗНОСТ 

ПРОФ. ИВАН АНГЕЛОВ  


ВИНАГИ съм твърдял, че присъединяването на България към Европейския съюз няма разумна алтернатива. България няма икономическо и политическо бъдеще извън ЕС. Това съм доказвал с многобройни аргументи в други мои публикации. 
Познавам добре състоянието на нашата икономика, а също и критериите за присъединяване. Ако икономическите критерии се прилагат стриктно, не биха ни приели и след 20-30 г., защото по БВП на човек от населението, по конкурентоспособност, производителност, доходи и по всички други икономически, социални, институционални, инфраструктурни, екологични, санитарно-хигиенни, ветеринарни критерии изоставаме от ЕС 3.5-4.5 пъти. Изоставаме 2-2.5 пъти от най-бедните страни членки - Гърция, Португалия и Испания. Нашата администрация е далеч по-малко ефикасна и по-корумпирана от тази в западноевропейските страни. Преодоляването на това изоставане изисква десетилетия и огромни инвестиции във физически и човешки капитал. 
И ако все пак ни приемат след няколко години, ще е само по геополитическа целесъобразност. В известен смисъл ще ни помогне и изостаналостта. Десетте ЦИЕ страни кандидати имат БВП, който е 4.5% от брутния продукт на ЕС-15. А делът на нашия БВП е под 0.40% от този на ЕС 
Със скромния си икономически потенциал не сме полезни на ЕС, но и трудно можем да предизвикаме сериозни икономически сътресения в него. 
Давам си също сметка какво означава присъединяването на слабо развита и неподготвена страна към този клуб на богатите с неговия общ вътрешен пазар и обща валута. Съзнавам 
 
ОПАСНОСТИТЕ ОТ ПРЕЖДЕВРЕМЕННО ПРИСЪЕДИНЯВАНЕ 
Давам си сметка и за неизбежните смущения, които ще настъпят в ЕС след присъединяването на 10-те страни със 75 млн. население през 2004 г. По брой на страните, по население, по икономическа и социална разнородност и по сложност това е най-голямото и деликатно разширяване на ЕС. 
Смущенията във функционирането на ЕС са неизбежни дори при безконфликтно интегриране на новите членки в общността. Още повече ако смущенията са по-сериозни. Това може да създаде допълнително недоволство и да засили съществуващите настроения срещу разширяването. Възможно е да се оформи силна опозиция в обществото и в управляващите среди с аргумента: съюзът да не се разширява, преди да се стабилизира като общност от 25 страни. И трябва да признаем, че има логика в такава позиция. Това обаче ще усложни допълнително нашето приемане и може да го отложи с няколко години. 
И все пак очаквах с надежда сесията на ЕС в Копенхаген. Защото се надявам, че макар и неподготвени, ако ни окажат солидна помощ в годините преди и след 2007 г., все някак ще се стабилизираме. Зарадвах се, като чух изявленията на нашите министри в Копенхаген за големия успех - ЕС поема категоричен ангажимент да ни приеме през 2007 г. Народното събрание и правителството приеха тържествени декларации. Събитието беше обявено за историческо. 
И все пак имах някакви вътрешни съмнения. Отворих Интернет страницата на ЕС и прочетох заключенията на президентството. Точка 14 третира прословутата дата /по-точно година/. Тя гласи: "Съюзът очаква затвърждаване на постигнатите досега резултати. Като продължение на заключенията на Европейския съвет в Брюксел и в зависимост от по-нататъшния прогрес в изпълнение на критериите за членство целта е да приемем България и Румъния за членове на Европейския съюз в 2007 г. Съюзът потвърждава, че преговорите за присъединяване с тези страни ще продължат на базата на същите принципи както при досегашните преговори и че всяка страна кандидат ще бъде оценявана по собствените й достойнства." 
 
Този текст не говори за безусловен ангажимент от страна на ЕС за разлика от внушенията на нашите министри. Той поставя приемането в зависимост от нашата подготовка. И това е логично. Иначе би означавало подпис на празен чек 
Нашите министри пропускат най-важната фраза от текста, когато го съобщават на българския народ. Те представят на обществеността далеч по-оптимистична картина от действителната. Едва ли не ЕС поема задължение да приеме България в 2007 г. Както личи от текста, такова безусловно задължение липсва. 
Спекулира се и с дадената ни така наречена пътна карта. Всички досегашни годишни доклади на Европейската комисия съдържаха подробно описание на работата, която България трябва да извърши в краткосрочен план /предстоящата година/ и каква - в средносрочен /следващите няколко години/. На тази основа в следващия годишен доклад се оценяваше ходът на подготовката ни за присъединяване. Сега същото е направено по-подробно и е наречено с ново име. Няма нищо качествено ново. 
Нашите министри непрекъснато повтарят, че в Копенхаген сме получили нови 1.5 млрд. ЕUR по предприсъединителните фондове. Това също не е вярно. В рамките на досегашния бюджет на ЕС до 2006 г. на България са предоставени около 300 млн. ЕUR годишно по трите предприсъединителни фонда. За 2003-2006 г. това прави 1.2 млрд. ЕUR. Сега ни обещават постепенно увеличение за 2004-2006 г. - общо около 300 млн. ЕUR от остатъка по тези фондове след приемането на 10-те нови членки, както беше заявено още през 2000 г. Разбира се, това е добре, но не е ново и не е свързано със споменаването на 2007 г. 
Лошото е, че нашата страна 
 
УСВОЯВА НИЩОЖНА ЧАСТ ОТ ПРЕДОСТАВЕНИТЕ ДОСЕГА СРЕДСТВА 
по трите фонда и обещаната допълнителна сума е без практическа стойност, защото няма да бъде усвоена. Лошото усвояване на предприсъединителните фондове е скандално - тези ресурси са безвъзмездни. За по-малки годишни суми под формата на кредити нашите управници коленичат пред МВФ, а не използват безвъзмездните ресурси от ЕК. За това обаче се мълчи. И от никого не се търси сметка за пропуснатите от България ползи, измервани със стотици милиони евро! 
Питам се: Защо министрите прередактират решението на ЕС? Защо преувеличават значението на така наречената пътна карта? Защо спекулират със сумите, които ЕС ни предоставя? Защо мълчат за лошото усвояване на средствата от ЕС и не вземат мерки за неговото подобряване? Защо скриват истината? Защо продължават да сеят евроилюзии, които един ден ще се върнат като бумеранг, прераснали в европесимизъм, а той - в евроотчуждение? 
Това поведение на членове на правителството продължава и след сесията на Европейския съвет в Копенхаген. Напоследък се повтаря неколкократно, че по степен на готовност за присъединяване България е много по-близо до страните от първата десетка, отколкото до другата страна от нашата група, т. е. Румъния. В близко време към групата на чакащите ще се присъедини и Хърватия, която скоро ще подаде молба за присъединяване и ще започне преговори. 
Споменах каква е дистанцията между нас и средните показатели на ЕС по критериите за присъединяване. Всички анализи потвърждават, че 
 
ПО ТЕЗИ ВАЖНИ КРИТЕРИИ БЪЛГАРИЯ ИЗОСТАВА 
от Словения, Чехия, Унгария, Полша, Словакия, Естония с 10-15 г. Възможно е през близките години изоставането да нарасне, понеже ще се засили интересът на световната финансова общност към новите членки. 
Икономическите показатели на България отстъпват значително на показателите на Хърватия. В повечето случаи те са по-неблагоприятни или равни с тези на Румъния. 
 
ПРИ ЗАПОЧВАНЕ НА ПРЕГОВОРИ ПРЕЗ 2003-2004 Г. ХЪРВАТИЯ МОЖЕ ДА СТАНЕ ФАВОРИТ МЕЖДУ ТРИТЕ СТРАНИ КАНДИДАТИ ЗА ПРИСЪЕДИНЯВАНЕ ПРЕЗ 2007-2008 Г. 
Изводът е очевиден - България изостава значително след страните от първата десетка на източното разширяване на ЕС и дели последното място в чакащата тройка. Усилията сега трябва да се насочат към преодоляване на част от изоставането, а не върху сеене на евроилюзии. 
Важно е България да се присъедини към ЕС. Но също така е важно при какви условия ще стане това. А тези условия се определят сега - в процеса на преговорите. Това налага добра подготовка и упорито отстояване интересите на България. Много по-важно е какви ангажименти се поемат и какви временни облекчения се постигат под формата на преходни периоди и квоти, а не скоростта на откриване и закриване на преговорните глави. Съществува обратна зависимост - колкото по-добре се защитават интересите на страната кандидат, толкова по-бавно и по-трудно се закриват главите. 
Полша и други страни от първата десетка показаха как трябва да се прави това. Полша преговаряше до последните часове на сесията на Европейския съвет в Копенхаген, преди да получи покана, но успя да защити своите интереси, като постигна взаимноприемлив компромис със страните членки. А нашата делегация незнайно защо напира да приключи преговорите 3 г. преди получаването на евентуална покана. 
С това си поведение полската делегация не само спечели неколкостотин милиона евро. По-важното е, че тя потвърди за пореден път, че е достойна държава, с достоен народ и достойни политици. За разлика от други, които са рекордьори по бързина на закриване на глави, но и по сервилно послушание пред чужди интереси. 
Прозрачността е едно от средствата да се убедим как българското правителство води преговорите за присъединяване с ЕС. Засега те са закрити с воала на тайнствеността. 
 
ДОРИ ПРЕЗИДЕНТЪТ И НАРОДНИТЕ ПРЕДСТАВИТЕЛИ НЕ ПОЛУЧАВАТ ИНФОРМАЦИЯ ЗА ХОДА НА ПРЕГОВОРИТЕ И ПОЕМАНИТЕ СРЕДНО- И ДЪЛГОСРОЧНИ АНГАЖИМЕНТИ ОТ ИМЕТО НА БЪЛГАРИЯ 
На обществеността не се казва нищо с изключение на напудрените самоотчети за големите пробиви на нашите преговарящи. Това не отговаря на истината. 
Воден от тези тревоги, на 3 октомври 2002 г. публикувах във в. ПАРИ открито писмо до министъра по европейската интеграция с молба да се направи публичен отчет за резултатите от досегашните преговори. В тях няма нищо секретно. Министърката се преструва, че не забелязва откритото писмо. С това тя не прави добра услуга нито на себе си, нито на България. 
Продължавам да чакам нейния публичен отчет. Чакат го и много други хора, загрижени за хода на преговорите и за интересите на България. 
