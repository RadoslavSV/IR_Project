      Емисия: Сряда, 2 Февруари 2000
                    
                  Кой разработи операция “Независимо Косово”
                  Асен Агов и Валери Найденов вкараха Костов в капан, от който 
                  той може да се измъкне само с изобличаване на виновните
                  Волен Сидеров
                  България се оказа най-лесната за манипулиране държава в 
                  балканския регион. Щом службите на една почти изравнена със 
                  земята държава като Сърбия могат да разтърсят така 
                  общественото мнение, значи не сме държава, а кръчмарска 
                  седянка. Как се разви скандалът “Независимо Косово?” тези дни 
                  у нас?
                  В събота една внезапна визита изненада медиите в София. 
                  Лидерът на косовските албанци Хашим Тачи и шефът на албанската 
                  партия в Македония Арбен Джафари гостуваха на премиера Костов. 
                  Въпреки липсата на предварителна разгласа, тази визита щеше да 
                  бъде представена като нещо нормално и дипломатично, ако в 
                  неделя не беше излязло едно тлъсто заглавие в “24 часа” :”Ще 
                  признаваме държавата Косово?” От това заглавие тръгва 
                  скандалът, който принуди Костов в понеделник да хвърли на 
                  медиите разтърсващото разкритие, че “твърдението, че България 
                  имала намерение да признае независимостта на Косово, е 
                  разработка на сръбските тайни служби”. Какво накара Костов да 
                  изкара държавата, която ръководи жертва на някакви спецслужби?

                        Хашим Тачи на “Раковски” 134, събота, 30 януари, 2000 г. 
                        Ако Иван Костов е планирал серия от срещи с политически 
                        лидери от Югославия, която да стартира с Тачи, 
                        съпартиецът му Агов провали идеята. 
                        Снимка: Борис Разклиев

                  Единствено заглавието на малкият WАZ-ов вестник. Защото иначе 
                  визитата на Тачи щеше да се развие по сценария, по който е 
                  била проектирана. Който, изглежда, е бил следният: 
                  Първо, избира се най-мъртвият за медиите ден – събота. На 
                  следващия ден, неделя, не излизат други вестници, освен 
                  “Труд”, “24 часа” и “Демокрация”. Тоест визитата ще бъде 
                  отразена само в проправителствени издания – официоза и двата 
                  WАZ-ови вестника, които са под контрола на кабинета и с чийто 
                  главни редактори премиерът Костов обядва редовно. Идеята е 
                  била срещата да се представи като малко нестандартна, но в 
                  рамките на приемливата дипломация. Един вид разговаряме с един 
                  от политическите лидери на област в рамките на СР Югославия. 
                  Но просто, защото сме загрижени за бъдещето на региона, нищо 
                  повече. Не сме си променили виждането, че Косово си остава 
                  част от Югославия.
                  Но точно тук става издънката с Найденов 
                  Главният редактор на “24 часа” е възпитаник на софийската 
                  английска гимназия и съученик на Асен Агов. Друг випусник на 
                  същото училище е Юри Лазаров, доскорошен шеф на информационата 
                  политика на външно министерство. Днес Лазаров е в “24 часа” и 
                  продължава да работи по разни активни мероприятия. Тази тройка 
                  не от вчера разработва и пуска в публичното пространство 
                  антибългарски провокации. Такъв беше случаят с македонската 
                  азбука преди няколко месеца, който предизвика гневната реакция 
                  на македонския премиер Георгиевски и постави България в 
                  конфузна ситуация. Същото е положението днес. Вестникът на 
                  Найденов разбива стройния сценарий и вкарва на секундата 
                  Костов в глупаво и скандално положение. Логиката на заглавието 
                  “Ще признаваме държава Косово?” е изведена от изявленията на 
                  Асен Агов. Шефът на външнополитическата комисия съобщава 
                  веднага след срещата с Тачи и Джафери, че има еволюция в 
                  българската позиция по Косово и че ако там искат независимост, 
                  ние трябва да се съобразим с това. Това е на практика 
                  революция в българската позиция и няма как да не предизвика 
                  скандал. Всички парламентарни групи, освен ОДС реагират бурно 
                  на тази промяна и искат разяснения. Дори ДПС, които твърдят, 
                  че са съдействали за визитата на Тачи, са изненадани от 
                  бомбастичния завой в българската външна политика. 
                  В понеделник Иван Костов е принуден да даде гневни изявления 
                  пред журналисти, за да опровергае провокацията, че България си 
                  е променила позицията за Косово. “Провокация е да се твърди, 
                  че България е променила позициите си. Виждам провокациите и в 
                  някои от нашите медии по начина, по който се интерпретираше 
                  този въпрос” , казва Костов пред “Монитор”. А пред 
                  независимата белградска агенция БЕТА той направо обвинява тези 
                  медии в шпионаж. Костов твърди, че това е “работа на сръбските 
                  служби, тяхното влияние върху българските вестници и 
                  възможността им да прокарват провокационни тези”.
                  Според Костов “24 часа” е инструмент на сръбските служби.
                  Защото друг вестник не е извеждал внушението, че искаме 
                  независимост за Косово. Активното мероприятие на главния 
                  редактор Найденов, обаче е явно съгласувано с депутата и шеф 
                  на комисия в парламента Агов. Излиза, че Асен Агов работи за 
                  сръбските спецслужби и е въвлякъл в тази антибългарска дейност 
                  своя съученик Найденов. 
                  Още през март миналата година ексминистърът на вътрешните 
                  работи Богомил Бонев предупреди, че има данни за работа на 
                  сръбските служби с българи, които нарече “сръбски мекерета”. 
                  Сега излиза, че такова мекере е бил Асен Агов. Бонев бе 
                  уволнен междувременно от Костов и не може да даде информация 
                  като официално лице. 
                  Гафът трябваше да бъде замазан спешно от цялото партийно 
                  ръководство на СДС и редовната пресконференция във вторник 
                  беше посветена почти изцяло на този въпрос. В същия ден Агов 
                  публикува интервю в “Демокрация”, с което зачерква неделните 
                  си думи. Цялата тази кампания истерично отрича, че българската 
                  позиция за Косово е променена. “Няма промяна” твърди Агов и 
                  обяснява, че това била просто една партийна среща, която не 
                  може да се отрази на правителствената политика. С което 
                  изкарва Иван Костов шизофреник. Нещо като доктор Джекил и 
                  мистър Хайд. Партийният шеф Костов дава рамо на Тачи за 
                  независимост, но премиерът Костов не знае за това. 
                  По мръсен удар от своите Костов не е получавал скоро. 
                  След неуспеха на хисарската среща, където българският премиер 
                  остана в изолация и не успя да прокара тезата за сваляне на 
                  антисръбското ембарго, идва нов удар срещу него от съпартиец и 
                  председател на парламентарна комисия, който окончателно 
                  разбива възможността Костов да стане регионален лидер, 
                  диктуващ политиката на Балканите. Това подбива като цяло и 
                  реномето на България. След скандала с Тачи, ние изглеждаме в 
                  очите на света като някакви заговорници, които дори не са се 
                  разбрали помежду си като хората. И това става след стотици 
                  уверения от страна на международната общност и от нашето 
                  правителство, след ясно подчертаната позиция на външната ни 
                  министърка Михайлова, че нови граници на Балканите няма да се 
                  чертаят. Самият Агов по време на бомбардировките срещу 
                  Югославия подчертаваше, че целта на ударите е в Косово да 
                  заживеят общо сърби и албанци, но само като част от 
                  Югославската държава. След медийната провокация става ясно, че 
                  Костов е употребен от сръбски мекерета в лицето на Агов и 
                  привидно верния на премиера главен редактор Найденов. 
                  Провокацията с Тачи удря и по Македония. 
                  Чрез гигантската манипулация с “признаването” на Косово от 
                  България “24 часа” и Асен Агов се вбива клин в отношенията ни 
                  с Македония. Преди време същият вестник провокира 
                  междудържавните ни отношения със слуха, че се работи по 
                  “връщането на българската азбука от страна на премиера 
                  Георгиевски”. Това предизвика бурни антибългарски атаки в 
                  Скопие и подкопа усилията на Костов да сближи двете държави. 
                  Днешното мероприятие продължава тази линия и скопските 
                  вестници реагираха незабавно. Лобирайки за независимо Косово, 
                  България поставя Македония в положение на лакмус, който ще 
                  абсорбира последиците, предупреждава “Утрински вестник”.
                  Негативно отношение към позицията на България за признаване на 
                  Косово, изразена от Агов имат и сръбските опозиционери. 
                  Говорителят на сръбското движение за обновление Иван Ковачевич 
                  заяви, че Тачи трябва да бъде съден за военни престъпления в 
                  съответствие с резолюция 1244 на Съвета за сигурност на ООН. В 
                  момента Косово се управлява от ООН на базата на тази резолюция 
                  като автономна, но неотделима област от Югославия. Ако Костов 
                  е планирал срещи и сондажи с всички представители на 
                  политически сили от Югославия, имащи отношение към Косово, 
                  сега ръцете му са вързани, защото агенциите са огласили, че 
                  България подкрепя само Тачи и независимо Косово. Драшкович и 
                  Обрадович също се обявиха против независима държава Косово. 
                  “Мястото на Тачи е в Хага като военен престъпник” е мнението 
                  на Вук Драшкович. 
                  Президентът Петър Стоянов също изрази категорично виждането си 
                  против външнополитическа самодейност, която да толерира 
                  албанския сепаратизъм в Косово. Стоянов пледира за единна 
                  българска позиция, което беше косвена критика към изхвърлянето 
                  на Агов.
                  Ще понесе ли отговорност Агов за провокацията?
                  Въпреки замазването на гафа чрез интервюта и отричане от 
                  неделните си изцепки Агов трябва да отговаря за 
                  противодържавния си акт. Иначе вината пак ще се размие и 
                  всички негативи ще паднат върху правителството. Това ще бъде 
                  използвано без съмнение при първия опит за сваляне на Костов и 
                  ще натежи пред Запада като аргумент. Защото всяка 
                  вътрешнополитическа грешка може да бъде прескочена от ЕС с 
                  по-лека ръка, но една такава груба намеса в европейските 
                  стратегии от страна на България няма да мине без санкции. 
                  Излиза, че враговете на Иван Костов са вътре в парламентарната 
                  група на ОДС в лицето на председателя на комисията по външните 
                  работи. Както и в лицето на хората, с които обядва 
                  конфиденциално – главният редактор на “24 часа” Найденов. Ако 
                  министър-председателят не вземе спешни мерки за посочване на 
                  виновниците за гигантския гаф и провокация срещу България, ще 
                  остане подозрението, че той също участва в тях.
                  И всеки български данъкоплатец ще си зададе въпроса: “Що за 
                  държава е България, след като една елементарна шпионска 
                  провокация може да я извади от релсите?” 
