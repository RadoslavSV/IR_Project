      Емисия: Петък, 4 Февруари 2000
                   
                  Ген. Перишич: Юговоенните няма отстранят Милошевич
                  Никой не трябва да разчита на какъвто и да било военен преврат 
                  за свалянето на югославския президент Слободан Милошевич, 
                  заяви бившият началник на ГЩ на югославската армия Момчило 
                  Перишич в интервю за Ройтерс. Всички международни наблюдатели 
                  грешат в мисленето, че армията ще се обърне срещу собствените 
                  си граждани, каза Перишич, който сега е лидер на Партията за 
                  демократизиране на Сърбия. Той посочи също, че евентуален опит 
                  на управляващия елит в Белград да използва армията, за да 
                  потуши недоволството, няма да успее, тъй като повечето офицери 
                  не искат да се въвличат в политиката.
                  Новини
                  Чехия въвежда визи за Русия, Украйна и Белорусия 
                  Чехия въвежда визов режим за гражданите на Русия, Белорусия и 
                  Украйна. Решението за това бе взето на заседание на 
                  правителството в сряда. Конкретните срокове за въвеждане на 
                  визите ще бъдат определени от чешкото външно министерство. 
                  Чехия е длъжна да уведоми Москва, Минск и Киев най-малко от 
                  един месец преди началото на визовия режим.
                  Белият дом призова Конгреса заради Китай
                  Администрацията на президента Бил Клинтън отново призова 
                  Конгреса да нормализира търговските отношения с Китай. 
                  Съветникът на президента по въпросите на националната 
                  сигурност Самюел Бъргър поиска от конгресмените да предоставят 
                  на Китай постоянен статут на "нормален" търговски партньор на 
                  САЩ, което би отворило пътя към влизането му в Световната 
                  търговска организация.
                  Телефонен разговор Ширак - Барак
                  Френският президент Жак Ширак и израелският премиер Ехуд Барак 
                  обсъдиха по телефона мирния процес в Близкия изток. По време 
                  на разговора, състоял се по инициатива на Барак, френският 
                  държавен глава споделил безпокойството на израелския премиер 
                  по повод растящото напрежение в Южен Ливан. Ширак пожелал да 
                  се направи всичко възможно, за да се избегне опасността от 
                  провал на мирния процес в резултат на неконтролирано 
                  разрастване на насилието.
                  Олбрайт доволна от промените в Хърватия
                  Новото прозападно правителство на Хърватия напълно изразява 
                  волята на народа, заяви американският държавен секретар Мадлин 
                  Олбрайт, която пристигна на кратко посещение в Загреб. Радвам 
                  се на промените, допълнила Олбрайт, която според АП, сега 
                  намерила една съвсем различна Хърватия от онази, която видяла 
                  при последното си посещение през август 1998 г., когато 
                  покойният президент Франьо Туджман все още беше на власт.
                  Американски патрул претърсва руски танкер 
                  Американски патрулен кораб в Персийския залив е задържал 
                  завчера руски петролен танкер. Взети са проби от превозвания 
                  петрол, за да се установи дали не е иракски в нарушение на 
                  международното ембарго. Руският кораб е задържан край 
                  бреговете на Обединените арабски емирства. Американският флот 
                  в залива от няколко седмици следял два руски танкера, 
                  подозирайки, че превозват нелегално иракски петрол. 
                  Самолет на МД-80 кацна принудително във Финикс
                  Самолет Макдонъл Дъглас-80 на авиокомпанията “Америкън 
                  еърлайнс” извърши принудително кацане на летището във Финикс, 
                  Аризона, след като пилотът открил проблеми със стабилизатора 
                  на самолета двадесетина минути след излитането. Няма 
                  пострадали при инцидента, станал четири дни след катастрофата 
                  със самолет от същия тип, при която загинаха 88 души.
