КРАСИМИР КОСТОВ, ЧЛЕН-ОСНОВАТЕЛ НА ЕВРОПЕЙСКОТО ДВИЖЕНИЕ В БЪЛГАРИЯ  


 
РАЗБИРАМ изявлението на френския президент за България като важност, която Франция отдава на страната ни. Когато обаче Франция говори, дори когато казва силни думи, трябва да се вниква какво стои зад тях. Франция е една от великите сили, тя е страната, която е създала Европейския съюз. И както каза министър Соломон Паси, благодарение на Франция ние получихме тази формула в Копенхаген, с която толкова много се гордеем - че 2007 г. става споделена цел и на ЕС за нашето членство. Ще кажа обаче, че не ме удовлетворява напълно българската реакция. 
Хубаво е, че толкова политици и институции се изказаха, но според мен нещата остават на ниво първична реакция. В нея по-скоро има обида и защита на националното суверенно право да се изработва външнополитическа позиция. Но ако по-внимателно се погледне изказването на президента Ширак, ще се види, че то не излиза извън сигналите, които Франция ни подаваше през последните седмици - дори тук, в София, чрез говорителя на френското външно министерство, както и чрез интервютата на френския посланик, които също не бяха особено лицеприятни за нас. Проблемът не е от вчера, той съществува поне от няколко месеца. Ще припомня, че председателят на Европейската комисия Романо Проди направи изказване във връзка с предстоящи действия на страните кандидатки, в т. ч. България. То беше свързано с гласуването ни в Съвета за сигурност на ООН по резолюцията за Босна и Херцеговина, свързано със статута на Международния наказателен съд и изключването на граждани на една страна от неговата юрисдикция. Тогава България влезе в консултация с датското председателство на Евросъюза и се постигна позиция, която е в по-добра хармония с позицията на ЕС. 
Президентът Ширак постави въпроса, че не е имало консултации с Европейския съюз. Той отнесе този въпрос до всички страни кандидатки. А френският министър на външните работи вече заяви, че очаква в близките месеци да има "изясняване" от нашите страни. Има обаче един ключов момент и това е нотата на САЩ за българската подкрепа. Това, което беше представено като позиция на България по иракската криза, изглежда, се сведе до отговор на страната ни по една дипломатическа нота. Отговорът бе даден, като бе извървян целият конституционен цикъл по правене на външна политика, като беше ангажиран и парламентът. Но друг е въпросът дали това е позицията въобще на България по иракската криза, или това беше изработване на само един елемент от тази позиция. Бихме могли да говорим, че както беше изработена, тя се различава от позицията и на Франция, и на ЕС. Другият момент - във вторник се оказа, че България се е присъединила към общата позиция на Евросъюза, приета от съвета - "Общи въпроси и външни отношения" - на 27 януари, и към демарша на ЕС пред иракските дипломатически представителства в Атина, Брюксел и Ню Йорк на 4 февруари т. г. Едва във вторник това се каза публично, а в предходните няколко дни многократно ключови фигури твърдяха, че българската позиция е такава, каквато е, и в това няма нищо притеснително, тъй като Европейският съюз нямал обща позиция. Всичко това обаче показва, че има някакъв сериозен проблем. 
От особена важност е въпросът за консултациите, на практика поставен от президента Ширак. От 1994 г. ние участваме в засилен политически диалог с ЕС, елемент от които са не само контактите по такива въпроси, а в това число и тясно сътрудничество в структурите на ООН. В преговорите с ЕС временно сме затворили глава Обща външна политика и политика на сигурност, което налага друг вид поведение не само по горещите въпроси на международните отношения. Значи, че и ние имаме някакви кривици. И още един аргумент, който във вторник не прозвуча в позициите и на другите страни кандидатки - има проблем в комуникацията с Евросъюза. Ето защо България и страните кандидатки могат да поставят въпроса под каква форма да стават консултациите с Евросъюза. ЕС сега, след като Европейският съвет в Копенхаген реши да ни покани да участваме като наблюдатели в органи на съюза, на практика зададе нова структура на диалога ни. Вече два месеца ние всички очакваме ЕС да уточни принципите и детайлите на по-задълбоченото ни сътрудничество, в това число и по международни въпроси. 
В НАТО Франция, Белгия и Германия заявиха, че не са съгласни да се изработва позиция за кризата около Ирак, която да съдържа военни елементи, които може да създадат впечатление, че се отива към военна операция. Настояваха да има само елементи на отбрана. Може да се види българската позиция - има съвпадение с общата позиция на ЕС, но тя съдържа и допълнителен елемент, изработен в отговор на една дипломатическа нота. Тук има неща, свързани с подготовка на военни действия не само от отбранителен характер. 
Тази разлика трябва да е ясна. Не считам, че тази наша позиция няма да бъде разбрана от държавите членки на ЕС или пък от Франция. Проблемът обаче е в това, че някъде някакви разговори не са били проведени. В дипломацията има един принцип - когато има диалог, има по-малко недоразумения. 
Поведението на една страна в международните отношения - особено в Съвета за сигурност на ООН, се вижда отвсякъде, то се наблюдава и се помни много дълго. Затова страната, която дори за кратко да е член на Съвета за сигурност, трябва да мисли какво поведение има, защото това поведение има цена. Така например наскоро се проведоха избори за съдиите в Международния наказателен съд. България се принуди да оттегли кандидатурата на българския съдия Димитър Гочев. Било е преценено, че нашата кандидатура не е събрала необходимия брой гласове още на първо гласуване. Нашият кандидат е изключителен международен съдия. Но вероятно много от страните са си спомнили, че в един критичен момент от историята на МНС, когато е трябвало да се взема решение, българската позиция в Съвета за сигурност е била разколебана. В международните отношения тези неща се помнят дълго. Напълно е възможно при кандидатствания на България или на отделни граждани в системата на ООН ние да имаме проблеми да бъдем избирани именно заради паметта, която другите страни имат за поведението на държавата ни в критични моменти. 
