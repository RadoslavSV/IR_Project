      Емисия: Понеделник, 7 Февруари 2000
                    
                  Тачи и българската външна политика
                  Европа се чуди как да се отърве деликатно от напъните на Хашим 
                  за лидерство в Косово. САЩ залага него, защото той се вписва в 
                  геостратегическите им експерименти на Балканите
                  Добромир Задгорски
                  Голямо събитие разтърси малка България миналата седмица. За 
                  съжаление със знак коренно противоположен на положителния. 
                  Броени часове след Хисарската среща на премиерите на 
                  граничещите с Югославия страни, на която Иван Костов поиска 
                  отменяне на югосанкциите, в София с гръм и трясък пристигна 
                  Хашим Тачи. Според българския премиер – в качеството му на 
                  партиен лидер, а според самия Тачи и Ахмед Доган – като 
                  “министър-председател” на Косово. Смаяният ни политически 
                  елит, раздвоен в собствените си идейни ориентации просто 

                        Костов прие на “Раковски” 134 наркотрафиканта Хашим 
                        Тачи, вместо истинския лидер на 1 милион албанци Ибрахим 
                        Ругова.
                        Снимка: Савена Злъчкин 

                  изключи и не реагира адекватно
                  Медиите бяха превантивно зарибени с локуми за наивници, които 
                  гласяха първо, че Доган е поканил Тачи и Джафери на 
                  конференцията на ДПС, а по-късно им уредил среща с Костов. 
                  Самият Костов опроверга това и настоя, че той е поканил 
                  албанските лидери, въпреки че пропусна да уточни защо. Но 
                  точно поведението на последните и публичните им изяви, 
                  потвърдиха истинската цел на посещението. А именно - диктуван 
                  от големия бял брат сондаж за признаване на независимо Косово. 
                  Разбира се, Костов и Стоянов до дупка ще опровергават това, 
                  въпреки че Асен Агов изплю камъчето. Лошото в случая е, че 
                  най-високопоставените хора в държавата залагат на карта не 
                  само собственото си обществено оцеляване като цяло, но и 
                  авторитета и насъщните интереси на България.
                  Въпреки многобройните публикации българинът така и не успя да 
                  разбере 
                  кой всъщност е Хашим Тачи?
                  За да изясним това трябва да разрушим няколко мита, които 
                  довчерашният терорист и наркотрафикант Тачи услужливо съчини 
                  за себе си. И ги пусна в гражданско обръщение първо в Косово, 
                  а след това в Скопие, Тирана, София и други градове. Първият 
                  от тях е за високата му образованост. Известно е, че никой не 
                  е виждал дипломата му. Няма и как да я види, защото такава 
                  просто не съществува. Тачи е изучавал история в нелегалния 
                  албански университет в Прищина, но дори и това килийно училище 
                  не е завършил. Легендите, че е учил политология в Германия и 
                  Швейцария, накараха един бивш немски просветен министър да 
                  заяви, че залага научната си кариера, ако това е истина. 
                  Вторият мит - лидерът 
                  Хашим не е наркотрафикант, а борец за правда и демокрация
                  Само преди един месец силите на КФОР в Прищина арестуваха брат 
                  му. В къщата, купена от самия Тачи, бяха намерени близо два 
                  милиона дойче марки в брой. И такова количество хероин, че 
                  иначе разтропания шеф на Временната администрация на Косово 
                  Бернар Кушнер, направо заяви че е по-добре да не коментира, 
                  защото щял да се наруши мира в провинцията. Тук му е мястото 
                  да споменем, че много преди намесата на Атлантическия пакт в 
                  Югославия и началото на бомбардировките, маститите “Шпигел”, 
                  “Таймс”, “Ди Пресе” и други европейски стожери на 
                  демократичния печат публикуваха редица факти и доказателства 
                  за създадената с помощта на албанската наркомафия мрежа в 
                  Западна Европа. Ръководена от един 28 годишен тогава косовски 
                  младеж на име Хашим Тачи. 
                  Парите от наркотиците отиваха не само за подривна дейност и 
                  оръжие. С тях на територията на Северна Албания, високо в 
                  планините бяха изградени първите три бази на АОК. С пряката 
                  благословия не само на Бериша, но и с логистичната подкрепа на 
                  американската агентурна резидентура на Балканите. Всичко това 
                  накара Адем Демачи, косовският албански лидер с най-дълъг стаж 
                  в югославските затвори – 14 години да напусне ръководството на 
                  АОК. Като заяви, че 
                  независимостта на Косово не може да бъде извоювана от бандити.
                  Това едва не му струва живота. Най-циничният мит обаче в 
                  мафиотската кариера на самозванеца Тачи, подменил волята на 
                  един милион косовски албанци, които избраха Ибрахим Ругова за 
                  свой президент е, че се самообяви за “премиер на провинцията”. 
                  И усилието му да се изкара водач на съпротивата. Всъщност в 
                  нито един момент на решаващи събития за косоварите, той не е 
                  сред тях. И никой не гледа на него сериозно. Когато се 
                  състояха непризнатите от Белград избори за президент на 
                  Косово, Тачи се бе покрил в Швейцария и се снишаваше докато 
                  премине бурята. По-късно се появи като лидер на АОК близо до 
                  Тропоя в Албания, за да координира терористичните акции. Върна 
                  се за малко нелегално в Косово и избяга веднага щом започнаха 
                  бомбардировките. За по-сигурно този път Хашим премести щаба си 
                  чак в Загреб, столицата на Хърватска. Където освен 
                  покровителството на покойния президент Туджман 
                  получи и мълчаливата благословия на властите за сделките с 
                  оръжие и наркотици. В същото време истинските лидери на 
                  албанците в Косово носеха героично своя кръст. Ибрахим Ругова 
                  бе поставен под домашен арест, а Реджеп Чося, Адем Демачи и 
                  Ветон Сурой минаха в нелегалност. Последният от тях, главният 
                  редактор на вестник “Коха Диторе” – Сурой, за когото три пъти 
                  съобщаваха, че е убит, издаваше вестника под носа на сръбските 
                  спецслужби. Днес той е човекът, който единствен защитава 
                  сърбите в Косово от безчинствата на своите сънародници. И 
                  открито заяви на света, че това, което Тачи гради в 
                  провинцията се нарича обикновен фашизъм. Ненапразно именно 
                  Ругова, Чося и Сурой бяха избрани и от албанците,
                  и от посредниците за преговорите в Париж. По личното 
                  настояване на Мадлин Олбрайт обаче, в последния момент към тях 
                  бе включен и Тачи. Така САЩ пренебрегнаха съображенията на 
                  европейските си съюзници, че въпросният факт ще втвърди 
                  сръбската позиция. И с нови условия, крайно неприемливи за 
                  Белград, изразител на които стана Тачи, преговорите бяха 
                  провалени.
                  Позволихме си този обширен преглед на фалшивата и истинската 
                  биография на косовския псевдолидер с надеждата, че ако 
                  външното ни разузнаване е пропуснало да информира премиера, 
                  той чете независимата българска преса. А ако внимателно следи 
                  накъде духа вятърът от Брюксел, трябва да е наясно, че Европа 
                  отдавна се чуди как да се отърве деликатно от напъните на Тачи 
                  за лидерство в Косово. САЩ, обратно, по добра стара традиция 
                  залагат на хора от рода на Хашим. Те просто по-добре се 
                  вписват в геостратегическите им експерименти на Балканите.
                  Никакъв Доган не е водил Тачи в София, а уважаемия посланик 
                  Майлс. Неговите усилия са разбираеми, защото той като истински 
                  патриот изпълнява мисията си в София – да дезинтегрира в 
                  колкото се може по-голяма степен България в отношенията й с 
                  Русия и Гърция. Съвсем логично 
                  най-острите реакции дойдоха именно от Москва и Атина
                  Налагането на американския интерес, който повече от три 
                  десетилетия фаворизира усилено Турция на Балканите, диктува 
                  наличието на слаби управленчески режими. Като идеален за целта 
                  се смята този на СДС. Ненапразно дори ЦРУ махна от справочника 
                  си за тази година ония несъществуващи 2,6 % “македонско 
                  малцинство” в България, които от едно десетилетие неизменно 
                  фигурираха там. Така де, защо да се дразни общественото мнение 
                  у нас с македонистки фантасмагории, когато лично 
                  министър-председателят и губернатор на щата България активно 
                  работи и за независимо Косово и за “Велика Албания”.
                  Европейският съюз обаче хладно прие новината. Не я благослови 
                  дори атлантическият пакт. Потупване по рамото нямаше даже. 
                  Защото 
                  Европа е в стрес и обърканост 
                  от възхода на австрийския националист Йорг Хайдер. И заплашва 
                  да изолира Австрия със “санитарен кордон”, по думите на 
                  председателстващия ЕС португалски премиер Антонио Гутиерес. 
                  Затова тя не може да преглътне още един, пък бил той и 
                  албански нацист, на власт в пределите й. 
                  Една прогноза - каквато и да е съдбата на Косово, то няма да 
                  бъде ръководено от клана Тачи в обозримото бъдеще. 
                  А дали политиката водена от Костов е продиктувана отвън скоро 
                  ще проличи ясно. След като видим какъв ще е резултатът от 
                  срещата му с косовските сърби и архиепископ Артемие, които той 
                  покани да гостуват у нас непосредствено след като Тачи и 
                  Джафери отпътуваха. Дали Костов е играч, каквото впечатление 
                  се опитва да остави или изпълнител на поръчки, които могат в 
                  бъдеще да струват скъпо на България? Ако трябва да се доверим 
                  на историята - държавата ни от десетилетия насам не е взимала 
                  сама решения, що се отнася до външната й политика. Затова едва 
                  ли премиерът ни сам е решил да легитимира Тачи на толкова 
                  високо ниво. 
                  Тези, които често посещават Македония знаят колко мръсна е за 
                  всеки македонец думата “шиптър”. Можем да си представим какви 
                  чувства предизвикват в обществото там почти ежеседмичните 
                  визити на Джафери в страната ни, по най-различни покани на 
                  управляващите. Тогава дали един ден, когато Костов слезе от 
                  властта, в резултат от неговата външна политика, България няма 
                  да се окаже с един настръхнал съсед на запад и с един 
                  подозрителен и недоверчив – на юг? 
