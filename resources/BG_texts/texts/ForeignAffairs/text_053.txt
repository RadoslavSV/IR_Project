      Емисия: Събота, 5 Февруари 2000
                    
                  Премиерът Иван Костов: От"Монитор" научих, че Трайкович и 
                  Артемие са били в София 
                  Поканих косовските сърби, с Милошевич няма да разговарям, 
                  отсече премиера
                  ТОДОР ПРОЙЧЕВ
                  - Г-н Костов, в пленарната зала на парламента заявихте, че сте 
                  разговарял с Хашим Тачи, защото бил ключов фактор за 
                  решаването на проблема “Косово”. Тогава ще разговаряте ли с 
                  югопрезидента Слободан Милошевич или с негови висши 
                  представители?
                    Аз изпратих вчера (четвъртък - б.р.) покани до косовските 
                    сърби г-н владиката Артемие и Момчило Трайкович. Надявам се, 
                    че до края на месеца те ще откликнат на поканата и ще се 
                    видя и с тях.

                        Премиерът Иван Костов пази равновесие в кулоарите на 
                        парламента.
                        СНИМКА: БОРИС РАЗАКЛИЕВ 

                  - Не ме разбрахте. Аз имам предвид не лидерите на косовските 
                  сърби, а официалният режим в Белград.
                  - Официалният режим на Белград не е партньора на България за 
                  тези разговори. Официалният режим на Белград има за партньор 
                  международната общност. България точно така би нарушила мярата 
                  в представата за своята роля, ако си представи, че тя е 
                  субекта, с който ще преговаря Милошевич. Тя не е такъв субект. 
                  Ние не сме част от проблема на Югославия, аз това го повтарям 
                  много пъти. България не е част от проблема на Югославия. 
                  България се опитва да бъде стабилизиращ фактор за решаването 
                  на този проблем. Опитваме се да играем ролята на първостепенен 
                  политически фактор, но в никакъв случай, по никакъв начин, ние 
                  не можем да заместваме основните спорещи страни и 
                  международните структури, които гарантират сигурността на 
                  Косово. Това би било, наистина, някакъв вид грандомания, 
                  какъвто България не може да си позволи.
                  - При отговора си в пленарната зала Вие нито веднъж не 
                  споменахте резолюция 1244 на Съвета за сигурност на ООН. Какво 
                  означава това?
                  - Споменавал съм я много пъти преди това….
                  - Г-н Асен Агов беше ли споделил с Вас личната си позиция за 
                  независимостта на Косово преди да я представи пред 
                  журналистите?
                  - Г-н Агов отговори сам за своята позиция.
                  - А Вие кога ще посетите Прищина?
                  - Аз не съм приел поканата на г-н Тачи за посещение в Прищина. 
                  Както казах вече, един е начинът, по който нашите гости искаха 
                  да представят своето посещение, съвсем друг е начинът, по 
                  който то действително протече. Те, например, биха желали това 
                  да е едва ли не официално държавно посещение, правителствено и 
                  т.н. Вие обаче знаете, че то не беше такова. Така е и с 
                  поканата. България подкрепя международната общност в 
                  намирането на решения за Косово и винаги ще ги подкрепя, но с 
                  една активна и творческа политика. За нас е непозволено да 
                  консервираме или да направим пасивна позицията си. Това 
                  означава, че ние не осъзнаваме докрай заплахите, които носи 
                  неразрешения проблем за приложението на Пакта за стабилност за 
                  Косово. Ние сме недоволни от напредъка на Пакта за стабилност 
                  в Косово. Всички не са доволни, а България трябва да 
                  активизира позицията си. 
                  (В интервюто са използвани и въпроси на други журналисти, 
                  зададени в кулоарите на Народното събрание и на летище “София”)

                        Зам.-шефът на ДПС Кемал Еюп: Костов не беше толкова 
                        твърд, че да убеди депутатите
                        - Г-н Еюп, сега, след като изслушахте отговора на 
                        премиера Костов за българската позиция по Косово, 
                        смятате ли, че в нея няма промяна?
                        - Премиерът Костов се опита да демонстрира, че няма 
                        промяна в българската политика и позиция за Косово, но 
                        не беше толкова твърд, че да убеди всички в залата, а 
                        предполагам и обществеността чрез медиите. Все пак би 
                        трябвало да се обясни очакват ли се такива промени в 
                        позицията на България, пък и на европейската и световна 
                        общественост. Лично моето мнение е, че такива очаквания 
                        има. Не знам защо след изпусната или целенасочена фраза 
                        на председателя на комисията за външна политика Асен 
                        Агов, нашите водещи лица в областта на външната политика 
                        не посмяха да поемат отговорността за тези свои 
                        изказвания. Тази тяхна позиция ще излезе на бял свят в 
                        близките месеци, защото ако някой друг ни изпревари с 
                        някаква промяна, ние пак да тръгнем с това, което вече 
                        сме казали изпадаме най-малкото в слаба позиция.
                        - Според Вас трябва ли да има промяна в българската 
                        позиция за Косово?
                        - Тя трябва да търпи еволюция, но не сме ние страната и 
                        хората, които трябва да излезем напред с една такава 
                        твърда ангажираща позиция. Но, ако сме направили една 
                        стъпка, защо трябва да правим две крачки назад. Защо 
                        трябва да се страхуваме от дадена наша позиция по един 
                        въпрос. Всяка нова позиция би трябвало да получи 
                        подкрепа от други политически сили от обществото, т. е. 
                        има нужда дискусия, от обсъждане.
                        - Защо Външно министерство, като че ли остава безучастно 
                        към скандала “независимо Косово”?
                        - Забелязва се едно криене на всеки от участниците от 
                        различни институции зад другия. Никой не излиза да каже 
                        така беше или така не беше, или това е грешката, или той 
                        е виновника. Всяко нещо си има своите оправдания, но не 
                        е оправдано България чрез някои действия да попадне в 
                        по-слаба позиция от тази, в която бяхме.
