      Емисия: Сряда, 2 Февруари 2000
                    
                  Въпреки протестите партията на Хайдер може да стане 
                  управляваща още днес
                  За разлика от ЕС, САЩ реагират сдържано на събитията във Виена
                  Еврокомисията заседава извънредно заради Австрия 
                  Европейската комисия се събра вчера на извънредно заседание, 
                  за да обсъди намерението на страни-членки в ЕС да предприемат 
                  наказателни мерки срещу Австрия, ако в кабинета на страната 
                  влезе крайнодясната Партия на свободата на Йорг Хайдер, съобщи 
                  АП. 
                  Държави от ЕС като Франция, Белгия и Португалия предупредиха 
                  Виена да внимава след поредица от атаки на Хайдер срещу тях 
                  или техни политически лидери. Към хора от критики се 
                  присъедини и Германия. Европейските държави няма да допуснат 
                  да им навреди австрийско правителство с участие на крайната 
                  десница, каза канцлерът на страната Герхард Шрьодер на среща в 
                  Мюнстер във връзка с регионалните избори в Северен 
                  Рейн-Вестфалия.

                        Живеещи в Париж австрийци се събраха на митинг през 
                        посолството на Австрия с лозунги срещу Йорг Хайдер.
                        Снимка: АП

                  След продължило два часа заседание говорител на Комисията 
                  отказа да посочи имало ли е решения и какви. Обаче самият 
                  факт, че висшият изпълнителен орган на ЕС се занимава 
                  специално с “австрийския казус” показва колко болезнен става 
                  този проблем за съюза, отбелязаха наблюдатели в Брюксел. 
                  Междувременно португалският държавен секретар по европейските 
                  въпроси Франсишку Сейшас да Коща отмени планирано посещение в 
                  Австрия. В Лисабон, той обясни, че решението му е свързано с 
                  декларацията на ЕС, който заплаши, че ще прекъсне контактите с 
                  Виена, ако в австрийското правителство влязат представители на 
                  Партията на свободата.
                  На фона на голямата тревога в ЕС от събитията във Виена 
                  впечатление прави сдържаната реакция на САЩ. Официалната 
                  позиция на изчакване, която зае Вашингтон, рязко контрастира с 
                  реакцията на Европейския съюз, коментира АФП. Миналата седмица 
                  говорителят на Държавния департамент Джеймс Рубин заяви, че 
                  ако партията на Хайдер стане управляваща, тя трябва да 
                  потвърди ангажиментите на Австрия към демокрацията, плурализма 
                  и толерантността. 
                  Според съобщенията от Виена много австрийци са “стъписани” от 
                  рязкото повишаване на тона на ЕС към страната им и от 
                  заплахата на съюза да изолира Австрия, ако Хайдер влезе във 
                  властта. Чужди кореспонденти даже информират за “национална 
                  криза”. 
                  Канцеларията на президента Томас Клестил публикува негово 
                  изявление, в което той призовава страните в ЕС “да продължат 
                  да се отнасят към Австрия като към равноправен партньор в 
                  международната общност от държави”.


     
