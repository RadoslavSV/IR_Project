      Емисия: Сряда, 2 Февруари 2000
                   
                  България учи по неволя Съвета на Европа на акъл
                  Страсбург започна своята процедура на наблюдение заради 
                  страната ни, сега я променя заради нея
                  Завършилата в края на миналата седмица зимна сесия на 
                  Парламентарната асамблея на Съвета на Европа (ПАСЕ) ще се 
                  запомни у нас със свалянето на станалото историческо 
                  наблюдение как България изпълнява ангажиментите и задълженията 
                  си към Съвета на Европа.
                  Ще запомни тази сесия и Съветът на Европа. При разискванията 
                  за страната ни България се заформи казус. За да излезе от 
                  клопката му, ПАСЕ гласува важна промяна в процедурата на 
                  наблюдение. Иначе можеше България и сега да е наблюдавана. 

                        Цели шест години Съветът на Европа наблюдава България. 
                        Такова чудо организацията не помни. Вдигнато официално 
                        миналата седмица, наблюдението продължава. Под нова 
                        форма.
                        Снимка Пресцентър на Съвета на Европа

                  Така родината ни пак се прочу в най-старата и с най-много 
                  държави членки европейска организация. Първият път бе преди 
                  седем години. Водени от теснопартийни интереси, български 
                  депутати в Страсбург поискаха тогава Съветът на Европа да 
                  наблюдава отблизо страната ни. В края на краищата се стигна в 
                  изчистен вид до това, което сега е известно в организацията 
                  като наблюдение как страните в нея се съобразяват с нормите и 
                  изискванията й. За втори път на последната сесия на ПАСЕ. Пак 
                  заради България в Съвета на Европа се зароди нова форма на 
                  наблюдение, която широко ще се прилага занапред. 
                  Известно е, че кой каквото сам си направи, никой друг не може 
                  да му го направи. Силен пример за валидността на този житейски 
                  принцип е 
                  историята на прословуто наблюдение над България 
                  През 1993 година наши депутати в ПАСЕ, пратени там от квотата 
                  на СДС, изпълниха стриктно партийното поръчение да докарат 
                  наблюдение над България. Въздишащ по глупаво загубената си 
                  власт през 1992 година, СДС нападаше яростно кабинета на 
                  професор Любен Беров. Хората му в Страсбург, най-вече Аспарух 
                  Панов, се разтърчаха по “съпартийци” от Европейската народна 
                  партия, десния спектър в ПАСЕ. С обвинителна декларация в 
                  ръка, с устни лекции на какви изпитания е подложена 
                  демокрацията в България, те трябваше да съберат достатъчно 
                  депутатски подписи, за да се гласува в ПАСЕ наблюдение над 
                  България.
                  Подписите бяха получени. Междувременно Съветът на Европа 
                  използва “българската история”, за да въведе стройни правила 
                  около процедурата по наблюдението. За таз цел бе създадена и 
                  специална Комисия по мониторинг към ПАСЕ.
                  Самото наблюдение над България започна през 1994 година. Едва 
                  тръгнало, ненавистният на СДС кабинет “Беров” подаде оставка. 
                  На предсрочните парламентарни избори в края на същата година 
                  БСП спечели с лекота парламентарните избори. СДС изпадна в 
                  дълбока криза. В обхваналата го след изборите дълбока 
                  организационна и идейна криза мониторингът над България се 
                  превърна във важно негово оръжия за клеймене на политическите 
                  противници. В калабалъка, естествено, го отнасяше и България 
                  като държава.
                  Както често се случва при демокрацията обаче, нещата се 
                  превъртяха и тъкмо СДС прати най-много депутати в НС след 
                  изборите през април 1997 година. Наблюдението на Съвета на 
                  Европа се превърна в трън в очите на управляващите. Защото те 
                  говореха под път и над път, че Европа ги приема с отворени 
                  обятия и че при тях демокрацията се развива чудесно, а Съветът 
                  на Европа ни наблюдаваше. А наблюдение, ясно е, има тогава, 
                  когато работите не вървят добре. 
                  Мъката на СДС обаче не трогна Съвета на Европа. Междувременно 
                  първите наблюдаващи България - швейцарец и австриец, бяха 
                  заменени от британеца Дейвид Аткинсън и от датчанина Хенинг 
                  Гелерод. И за голямо недоволство на СДС двамата и писаха, и 
                  говореха, че у нас ред принципи на демокрацията се газят грубо 
                  и свободно.
                  “Сагата” продължи. Дейци на СДС се клеха нееднократно, че ето, 
                  на следващата сесия на ПАСЕ, наблюдението ще бъде свалено. 
                  Вместо това България пак, и пак, и пак, и пак посрещаше 
                  двамата докладчици. Вместо да намалеят, забележките им ставаха 
                  все по-сериозни. Наблюдението не се вдигаше. СДС никак не 
                  можеше да се измъкне от капана, който сам си бе заложил.
                  Поканата на Европейския съюз
                  На 11 декември 1999 година България бе поканена в Хелзинки да 
                  започне преговори с ЕС за приемането в тази организация. Това 
                  бе наградата за послушанието на управляващите и за проявеното 
                  разбиране към неволите на Запада в опитите му да постави 
                  Югославия на колене. 
                  Поканата разбърка подредената колода на демократичните 
                  ценности в Съвета на Европа. Получи се колизия. Най-голямата 
                  европейска организация ни наблюдава заради сериозни и 
                  продължаващи нарушения на демократични правила, а по-малка 
                  като обсег на членство, но много по-могъща икономически и 
                  политически организация кани България на преговори. От което 
                  би трябвало да се приеме, че в страната ни или няма нарушения, 
                  или пък, че Европейският съюз е готов да замижи за някои 
                  такива неща у нас. 
                  Очевидно ставаше дума за второто. Но отдавна действащи на 
                  европейската политическа сцена, добре запознати с баланса на 
                  силите в Европа, докладчиците Аткинсън и Гелерод бяха наясно 
                  какво да правят. Те бързо промениха мнението си. Все пак, не 
                  на 180 градуса. Не можеха де си позволят това, защото след 
                  всичко казано и писано от тях можеха да станат за срам. 
                  Промениха мнението си в смисъл да запазят критичните си 
                  бележки, но да пледират за вдигане на наблюдението. Имаше 
                  възможности да обяснят защо го искат, без авторитетът им да 
                  пострада особено силно.
                  Година 2000 - българският казус
                  Вдигането на наблюдението бе добре подготвено. Аткинсън и 
                  Гелерод направиха изявления още преди сесията на ПАСЕ, 
                  подготвяйки работите в тази насока. Но очаквайки проблеми, те 
                  внесоха в ПАСЕ доклад с няколко похвали към управляващите, 
                  някои от които доста общи, и с не по-малко забележки, някои от 
                  които много сериозни. Така двамата искаха да постигнат две 
                  неща. Да не посягат драстично на своята съвест, в която 
                  ценностите на демокрацията безспорно заемат най-видно място. 
                  Да не допуснат в същото време, със своята откровеност, 
                  евентуално недоумение в пленарната зала да избие в недоволство.
                  Малко остана точно така да се получи. Някои депутати бяха 
                  слисани как е възможно при толкова упреци срещу властта 
                  проектът за резолюция към доклада да предлага край на 
                  наблюдението. Те запитаха: каква организация сме ние, след 
                  като при всички забележки се иска да гласуваме за сваляне на 
                  мониторинга над България? Объркването им се засили, когато 
                  докладчиците разкриха една дребна хитрина на нашите управници: 
                  в навечерието на всяка тяхна визита в България да предлагат 
                  закони или промени в закони, които да се харесат на Съвета на 
                  Европа. Заради това журналисти ни нарекоха “виагра на 
                  българската демокрация”, което много ни радва, заяви със смях 
                  в пленарната зала Аткинсън.
                  Над 20 души участваха в пренията за България. Имаше доста 
                  критики, имаше и похвали към българските власти. Слава Богу, 
                  все пак далеч не всичко, което се прави и става в страната ни, 
                  е за изхвърляне. Съмненията обаче дали трябва да бъде свалено 
                  наблюдението не отслабнаха. 
                  Изказалите се български депутати говориха в унисон с 
                  партийната си принадлежност. Никой от онези, които 
                  критикуваха, не поиска обаче наблюдението да остане. Толкова 
                  по-неприятно бе да се разбере на другия ден, че хора на СДС са 
                  обвинили в София депутата в ПАСЕ Евгени Кирилов, че единствен 
                  в залата гласувал наблюдението да остане.
                  Представителите на СДС в ПАСЕ похвалиха обилно управлението на 
                  партията им в България и отхвърлиха ред важни забележки в 
                  доклада. Но дали заради твърде своеобразния изказ на 
                  английски, дали заради неразбиране на “психологията на залата” 
                  при подготвянето на изказванията си, някои от тях като Лъчезар 
                  Тошев и Мария Стоянова, не повлияха особено на настроенията. И 
                  за да не се стигне до конфуз при гласуването, депутатите 
                  трябваше два пъти да бъдат призовани да не се терзаят, защото 
                  наблюдението над България фактически ще продължи. 
                  Как? Като самият председател на Комисията по мониторинг Мота 
                  Амарал докладва след една година доколко в България се 
                  изпълняват забележките и препоръките на двамата наблюдатели, 
                  чийто доклад получи масово високи оценки. 
                  Веднага последва предложението замислената за България нова 
                  процедура да стане постоянна в практиката на наблюдение на 
                  Съвета на Европа. Така на сметката на страната ни бе записан 
                  още един принос за дейността на Съвета на Европа. 
                  Това стана неочаквано и едва ли може да е повод за радост.

                        Казано в пленарната зала
                        Йежи Яскиерна (Полша)
                        Не трябва да забравяме, че ние всъщност не наблюдаваме 
                        една страна като такава, а как тя изпълнява задълженията 
                        и ангажиментите си към Съвета на Европа. Досега 
                        сценарият бе ясен. Ако задълженията са изпълнени, 
                        спираме мониторинга. Ако не са, процедурата продължава.
                        В този случай докладчиците и Комисията по мониторинг ни 
                        съветват да спрем наблюдението, а в същото време в 
                        резолюцията към доклада се казва:”ПАСЕ също така 
                        отбелязва няколко области на голяма загриженост и 
                        тревожни тенденции”. Какво означават тези остри 
                        думи?…Основната дилема с доклада е дали обстановката в 
                        България е толкова неясна, че докладчиците са прави да 
                        имат толкова много обвинения или дали не е използвана 
                        някаква различна методология при написването му. Ние 
                        трябва да решим по един или друг начин дали България 
                        изпълнява ангажиментите си и ако не ги изпълнява, не 
                        трябва да спираме процеса на наблюдение…
                        По-широкият проблем е важен, защото Комисията прави 
                        извод, че наблюдението трябва да спре и че ще продължи 
                        диалога си с българските власти по проблемите, залегнали 
                        в параграф 4 на проекторезолюцията. Проблемът обаче е, 
                        че ние не знаем какъв ще е този диалог, тъй като няма 
                        процедура за такъв случай. Едно нещо би било да се спре 
                        наблюдението, ако за решаване остават един или два 
                        по-маловажни проблема. Друго е това да стане при 
                        наличието на девет сериозни проблема, залегнали в 
                        документа, и с обещание диалогът да продължи. Казах 
                        по-рано, че ще подкрепя спирането на наблюдението, но 
                        правя това, само защото имам вяра на господата Аткинсън 
                        и Гелерод. Проблемите с доклада обаче остават.
                        Никола Поповски (Македония)
                        Поздравявам докладчиците за техния добър доклад, но 
                        веднага трябва да кажа, че заключенията в него не 
                        отговарят на основна част от съдържанието му.
                        Без да повтарям текста на документа, аз съм убеден, че 
                        решението за вдигане на наблюдението не отговаря на 
                        залегналото в точките от 1 до 8 в част Трета. Ако 
                        Комисията по мониторинг и Асамблеята отбелязват, че 
                        правителството оказва влияние върху съдебната власт, че 
                        правителствената партия влияе върху държавните медии, че 
                        прилагането на правата на малцинствата е недостатъчно, 
                        че има корупция, че местните власти нямат възможност да 
                        действат, че няма закони в някои области, че продължава 
                        полицейската бруталност, аз не виждам как е възможно 
                        докладчиците да препоръчват вдигането на наблюдението. 
                        Въпреки това аз приветствам българите за напредъка, 
                        постигнат от тях в много области.
                        Мота Амарал (Португалия, председател на Комисията по 
                        мониторинг)
                        Значителен прогрес бе постигнат в България, но страната 
                        е изправена пред труден преход, който включва 
                        институциите и, още по-важно, манталитета. Много работа 
                        свършихме с демократичните власти в България и трябва да 
                        подкрепим усилията им. Комисията поиска от мен да 
                        изготвя доклад до година, така че да сме наясно как се 
                        развива обстановката в България. Ще го подготвя и се 
                        надявам резултатите да са положителни.
