Кабинетът отговори положително на САЩ за Ирак
ПАНАЙОТ АНГАРЕВ,КИРИЛ МАРИНОВ 6/2 - 20:00 ч.

   
Правителството реши в четвъртък да предложи на Народното събрание на България да предостави летището Сарафово, двете роти за ядрена, химическа и биологична защита с обща численост до 150 души и разрешение за прелитане и преминаване през територията на страната на сили на САЩ и на съюзнически сили при операция срещу . Решението беше внесено незабавно в парламента и ще бъде гласувано в петък. Това най-вероятно ще стане на открито заседание в присъствието на премиера и министри. Заради необходимостта от бърз отговор на американското искане най-вероятно няма да бъдат спазени задължителните 24 часа между внасянето и гласуването на решението. Късно следобед вчера парламентарната комисия по външна политика, отбрана и сигурност разгледа правителствената позиция. В нея се предлага парламентът да даде мандат на министрите на външните работи и на отбраната да договорят статута на чуждите войски и да преговарят за сключване на двустранни договори. Предлага се решението да е в сила за шест месеца. 

САЩ пращат 18 самолета и 400 военни в Сарафово 

Министърът на отбраната Николай Свинаров обясни, че на Сарафово ще бъдат разположени до 400 американски военни, които ще охраняват летището. На него ще кацат 18-те самолети цистерни, които ще зареждат с керосин от "Нефтохим" - Бургас. Той не можа да каже къде ще бъдат разположени български войници, но със сигурност това ще бъде в съседна на Ирак държава - най-вероятно Турция, Кувейт или Йордания. Свинаров потвърди информацията, че е предложил заплатата на участниците в българския контингент от доброволци да е 100 долара дневно. Той съобщи още, че в централното командване на въоръжените сили на САЩ има трима български представители, които водят разговори по финансирането на участието ни в евентуалната операция. По думите тримесечният мандат ще струва около 15 млн. лв., а при евентуално удължаване с още три месеца на мисията сумата ще набъбне до 25 млн. лв. 


Управляващите не обвързаха операцията с мандат на ООН 


Решението на министрите предвиждаше българска подкрепа за операция срещу Ирак, като не обвързваше евентуални военни действия с мандат на Съвета за сигурност на ООН. По-късно, на продължило 45 минути заседание на групите на НДСВ и ДПС, беше решено "подготовка и провеждане" да се заменени с "участие" на България в бъдеща акция. Депутати от левицата реагираха остро на текста, защото така мнозинството се опитвало да избегне необходимостта от повторно гласуване при реално започване на действия срещу Багдад. На заседание на външната комисия социалистите предложиха да се запази уточнението, че подкрепата се отнася единствено за подготовка на операция, а участието на София в удари да е предшествано задължително от нова резолюция на международната общност. Няма да има нужда от ново решение за участие на България във военна операция, заяви пред комисията зам. външният министър Любомир Иванов. По-късно военният министър Николай Свинаров коментира, че като партньори САЩ искат подкрепа, която не се обвързва с никакви резолюции. Становището ни е, че трябва да реагираме като коректен партньор, каза той. 

Президентът Георги Първанов вероятно ще направи ново изказване за Ирак, след като бъде готов анализът върху изказването на държавния секретар на САЩ Колин Паул, каза пред "Дневник" външнополитическият секретар на държавния глава Георги Димитров. 


Премиерът прие Станишев на "Дондуков" 1 

Малко след като станаха известни различията между левицата и управляващите, лидерът на БСП Сергей Станишев поиска среща с премиера и отиде в Министерския съвет. Според социалисти поводът е бил очакването, че лявата група няма да гласува единодушно по решението. След поредни три сбирки стана известно, че по-голямата част от социалистите или ще се въздържат, или ще гласуват против текстовете, спазвайки решението на Висшия съвет, който се противопостави на едностранни действия срещу Ирак без мандат от ООН. Кръстьо Петков, Николай Камов, Бойко Радоев, о.з. ген. Бриго Аспарухов и Ирина Бокова почти сигурно обаче ще подкрепят решението. НДСВ и ДПС декларираха, че ще гласуват "за". Същото се очаква да направят и ОДС. Ще защитаваме позицията, че свободата, човешките права и мирът трябва да се бранят с всички възможни средства, заяви в четвъртък Асен Агов от СДС. Интересите на България изискват да бъде подкрепена позицията на САЩ и солидарните с тях европейски страни и съюзници, заяви в декларация Съюзът на работодателите в България. 

Над 1500 души охраняват границата с Турция 

Това съобщи в четвъртък директорът на Гранична полиция полк. Валери Григоров. Той се срещна с валията на Одрин Фахри Юджел, за да обсъдят мерки за защита на двете държави при евентуален бежански поток при война в Ирак. 

---------------------------- 

Соломон Паси пред СС на ООН: Тези силни и неопровержими доказателства, представени от държавния секретар на САЩ, хвърлят допълнителна светлина върху реалността в Ирак. За съжаление иракското сътрудничество не е било задоволително по съществени въпроси, определени от инспекторите. Настояваме Ирак да предостави цялата допълнителна и пълна информация, доказваща унищожаването на всички налични оръжия за масово унищожение, и своевременно да отговори на повдигнатите от международната общност въпроси, касаещи оръжейните им програми. СС на ООН ще трябва да предприеме всички необходими действия за изпълнението на резолюциите по Ирак, приети от 1990 г. досега. 
