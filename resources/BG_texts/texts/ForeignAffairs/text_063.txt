Емисия: Понеделник, 7 Февруари 2000
                    
                  Шефът на югомисията в София Данко Протич: Разговорите 
                  “Костов-Тачи” са провокация към Югославия
                  "Който в сегашния момент говори за граници и суверенитети на 
                  Балканите, пали нов фитил на бурето с барут”, предупреди 
                  координаторът на Пакта за стабилност Бодо Хомбах
                  ТОДОР ПРОЙЧЕВ
                  “Разговорите в София между българския премиер Иван Костов и 
                  лидера на Партията за демократичен прогрес Хашим Тачи са 
                  провокационен акт към съседна Югославия”. Това заяви вчера 
                  пред радио “Експрес” временно управляващият югомисията у нас 
                  Данко Протич. Според него срещата “Костов-Тачи” е “намеса във 
                  вътрешните работи на Югославия и опит за започване на процес 
                  на даване на независимост на Косово и Метохия”.
                  "Който в сегашния момент говори за граници и суверенитети на 
                  Балканите, пали нов фитил на бурето с барут, което все още си 
                  остава регионът. С установяването на една демократична 
                  Югославия проблемът от само себе си ще се неутрализира”. Това 
                  предупреждение пък отправи координаторът на Пакта за 
                  стабилност Бодо Хомбах в интервю за швейцарския седмичник "Ди 
                  велтвохе".

                        Координаторът на Пакта за стабилност Бодо Хомбах
                        предупреди премиера Иван Костов и колегите му от 
                        Югоизточна Европа, че независимо Косово може да подпали 
                        отново фитила на балканското барутно буре.
                        СНИМКА: АРХИВ “МОНИТОР”

                  Преди повече от седмица българският премиер разговаря в 
                  партийната централа на СДС на “Раковски” 134 близо 2 часа и 
                  половина с Хашим Тачи и с шефа на Демократичната партия на 
                  албанците в Македония Арбен Джафери. Скандалът обаче гръмна, 
                  когато след срещата председателят на парламентарната комисия 
                  по външна политика Асен Агов заяви, че има еволюция в 
                  българската позиция срещу независимостта на Косово. По-късно, 
                  през цялата минала седмица, лидерите на СДС, както и самият 
                  премиер, активно отричаха да има каквато и да промяна в нашата 
                  позиция, която да се тълкува като стъпка за признаване на 
                  независимостта на югопровинцията. Същото направи вчера и 
                  присъствалият на срещата с Тачи член на синьото Политбюро 
                  Васил Гоцев. В предаването на БНР “Неделя 150” той беше 
                  категоричен, че няма дори и опит за промяна в тази позиция.
                  “Тя (позицията срещу независимостта на Косово - б.р.) трябва 
                  да търпи еволюция, но не сме ние страната и хората, които 
                  трябва да излезем напред с една такава твърда ангажираща 
                  позиция”, коментира пък вчера пред “Монитор” зам.-шефът на 
                  Движението за права и свободи Кемал Еюп. Според него миналия 
                  петък, в деня за парламентарен контрол, “премиерът Костов се е 
                  опитал да демонстрира, че няма промяна в българската политика 
                  за Косово, но не бил толкова твърд, че да убеди всички в 
                  пленарната зала”.
                  “Все пак би трябвало да се обясни очакват ли се такива промени 
                  в позицията на България, пък и на европейската и световна 
                  общественост. Лично моето мнение е, че такива очаквания има”, 
                  смята заместникът на Ахмед Доган. Той обаче недоумява “защо 
                  след изпусната или целенасочена фраза на председателя на 
                  комисията за външна политика Асен Агов, нашите водещи лица в 
                  областта на външната политика не посмяха да поемат 
                  отговорността за тези свои изказвания”. “Тази тяхна позиция ще 
                  излезе на бял свят в близките месеци, защото ако някой друг ни 
                  изпревари с някаква промяна, ние пак да тръгнем с това, което 
                  вече сме казали и изпадаме най-малкото в слаба позиция”, 
                  категоричен е Кемал Еюп.

                        ТАЙНИ
                        В средата на миналата седмица “Монитор” цитира 
                        високопоставени източници от правителството и от 
                        парламента, според които Агов е съгласувал предварително 
                        изявлението си с Костов. Министър-председателят обаче 
                        нарече “провокации на сръбските тайни служби” 
                        информациите за промяна на българската позиция.
                        “Не знам за каква манипулация на “сръбските служби” 
                        говореше г-н Иван Костов. Ако са тайни, не аз трябва да 
                        внушавам на официалните структури на държавата какво се 
                        прави - то се знае какво. Аз не познавам сръбски тайни 
                        служби тук и това не е политика на Югославия към 
                        България”, контрира вчера първият югодипломат в София 
                        Данко Прокич.

                        Рашко-призренският владика Артемие: Пратете поканата, 
                        ние ще дойдем, надявам се
                        - Архиепископ Артемие готов ли сте да дойдете в София?
                        - Знаете ли, Вие ни изпратете покана, а ние, разбира се, 
                        ще дойдем, надявам се.
                        - Каква е според Вас ситуацията днес в Косово?
                        - Трагедия.
                        - Има ли някакво специално послание, което бихте искал 
                        да отправите към българската общественост?
                        - Когато дойдем при Вас, ще ви кажем всичко.
                        - Получена ли е вече поканата от българския премиер Иван 
                        Костов за ваше посещение в София?
                        - Не, не е получена.
                        Интервюто е излъчено по радио “Свободна Европа”
