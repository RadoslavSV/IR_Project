ПРОБЛЕМИТЕ ПО РЕГУЛИРАНЕТО МУ ОСТАНАХА НЕРЕШЕНИ ПРЕЗ ПОСЛЕДНАТА ГОДИНА 

БОЖИДАРКА ВОЙНСКА  


 
ПРЕЗ последните години пазарът на морски товарни превози се характеризираше с доста бързи темпове на развитие. За периода от 1999-2000 г. тонажът на морския търговски флот в света нарасна с 23%, обемът на превозените товари - с 45, а стокооборотът на морския транспорт - с 34 %. 
 
Морското корабоплаване е един от зрелите отрасли на транспорта, макар че през последните няколко десетилетия в него настъпиха съществени промени. Според експертите най-значителни от тях са задълбочаването в специализацията на световния търговски флот по типове превозвани товари - насипни, наливни, химикали, автомобили, дървен материал, а също така и развитието на контейнерните превози. Вместимостта на световния флот от контейнеровози се увеличи от 1.25 млн. ТЕU /Тwenty Foot Еquivalent Units - единица, равна на 20 фута, специфична за контейнеровозите/ през 1991 г. до 4.99 млн. ТЕU през 2001 г., а морският контейнерен стокооборот нарасна от 83 млн. ТЕU през 1991 г. до 190 млн. през 2000 г. Към началото на 2002 г. капацитетът на контейнеровозите в ТЕU в света нарасна с още 13.2% до 5.357 млн. ТЕU с възходяща тенденция. 
В момента над 60% от световния превоз на товари се извършва в контейнери, а стокообменът между промишлено развитите страни се осъществява в обем от около 80% с контейнеровози. Това доведе и до повишаване на ефективността при използването на тонажа, като според UNСТАD обемът на превозените товари на единица тонаж се увеличи с 18, а товарооборотът на единица тонаж - с 9%. 
Научно-техническият прогрес не доведе до реално понижение на фрахтовите тарифи в линейното корабоплаване, което днес осигурява лъвския пай от морските контейнерни превози. По данни на Организацията за икономическо сътрудничество и развитие /ОИСР/ от последните три десетилетия до 2001 г. 20-те най-големи корабни компании владееха 72 от контейнерния тонаж, а 5-те най-големи оператори - 34%. В същото време фрахтовите тарифи за трамповото корабоплаване и за наливните товари се понижиха. 
Индексът на фрахтовите превози в съпоставими цени при трамповите превози на сухи товари се понижи през периода от 1970 до 2000 г. с 65 процентни пункта, а при танкерните превози - почти с 80 процентни пункта, докато индексът на стойността на линейните превози през 2000 г. остана на нивото от 1970 г., като се повиши между 1970 и 1985 г. с 90 процентни пункта, а през следващите 15 години се понижи също с толкова. 
Поради това един от резултатите на относителното поевтиняване на морските транспортни превози е известното понижение на транспортната съставяща в стойностния обем на световната търговия. 
 
МОРСКИТЕ ПРЕВОЗИ НА ТОВАРИ НАРАСНАХА С 1.3% ПРЕЗ 2001 Г. 
След повишението с близо 0.6% през 2000 г. превозът на товари по море нарасна през 2001 г. с над 1/3 и надхвърли очакванията за растежа от 1%. Морската търговия със стоки най-вероятно ще отбележи растеж между 1.4 и 2.4% след събитията от 11 септември 2001 г. в САЩ. 
Независимо че обемът на световната търговия се понижи с 1.5% в сравнение с увеличението с 11.9% през 2000 г., когато вносът нарасна със скромните 0.9% в сравнение с 11.3% през предходния период, резултатите се дължат предимно на успехите в Северна Америка и Азия. Очаква се окончателните резултати за световния износ на стоки през 2002 г. да нараснат. 
Общият обем на промишленото производство на страните от ОИСР се понижи през 2001 г. с 2.6 до 117.7 от 120.8% през 2000 г. /1995 г. - 100%/ поради слабите резултати на САЩ и Япония. В същото време морската търговия със стоки се сви през 2001 г. след 15 години на растеж, като достигна 5.83 млрд. т, а годишният растеж за първи път се понижи с 1% в сравнение с увеличението от 3.9% през 2000 г. Очаква се по окончателни данни общият обем на морския превоз на товари да нарасне през 2002 г. 
 
СВЕТОВНИЯТ ТЪРГОВСКИ МОРСКИ ФЛОТ СЕ УВЕЛИЧИ С 2.1% 
Към края на 2001 г. световният търговски флот нарасна с 2.1% до 825.6 млн. бруто-регистър/тона. Производството на нови търговски кораби също се увеличи с 1.8% до 45.2 млн. т БРТ, докато тонажът на унищожените и загубени търговски кораби се увеличи с 25.2% до 27.8 млн. т БРТ, което представлява чисто увеличение със 17.4 млн. БРТ. 
Общият обем на петролните танкери и корабите за превоз на насипни товари се увеличи до 70.3% от общия обем на световния търговски флот, като флотът за насипни товари нарасна с 4.6%. Особено впечатляващо беше увеличението на флота за контейнерни товари с 11.4%, който достигна 77.1 млн. т БРТ в сравнение с 69.2 млн. т БРТ. Растежът на тонажа на корабите за превоз на втечнен газ също се увеличи с 3% до 19.1 млн. БРТ от 18.5 БРТ през 2000 г. 
 
ТЪРГОВСКИЯТ ФЛОТ СЕ ПОДМЛАДЯВА 
Средната възраст на корабите от търговския флот в света за превоз на товари се установи на нивото от 13.9 години. Това представлява около 34% от световния търговски флот, където корабите са на възраст 20 години и по-стари. Усиленото строителство на контейнеровози направи от тях най-младия търговски флот със средна възраст през 2001 г. 11 г. - леко повишение спрямо 10.4 г. през 2000 г. Контейнеровозите на възраст от 0 до 4 г. превозиха 30.1% от всички товари и са шампиони сред товарните кораби. 
Регистрацията на кораби от държавите с развита пазарна икономика и най-големите страни от открития регистър на светското корабоплаване се увеличи през 2000 г. съответно до 25.1 и до 48.7% от обема на световния морски търговски флот. Откритите регистри увеличиха тонажа си с 2.6%, а две трети от техния търговски флот е собственост на пазарните икономики и на страните с развиващи се пазари. Последните увеличиха пазарния си дял в световния морски търговски флот до 19.3%, или 117 БРТ, регистрирани в Азия. 
 
ПОВИШИ СЕ ПРОИЗВОДИТЕЛНОСТТА НА ПРЕВОЗИТЕ НА ТОВАРИ 
Показателите за производителността на световния търговски флот се понижиха в превозени тонове стока на БРТ и хиляди тонове на миля от 7.1 и 29.5 съответно в сравнение с данните за 2001 г. Това означава понижение с 2.7 и съответно 4.5% спрямо данните за 2000 г. 
Общият излишък на тонаж в световния морски флот продължи и през 2001 г. да намалява и в края на годината достигна 21.5 млн. т БРТ, или 2.6% от световния търговски флот. Излишният капацитет на танкерите се увеличи до 17.9 млн. т БРТ, докато свръхкапацитетът при насипните товари се понижи до 2.9 млн. БРТ от 3.8 млн. БРТ през 2000 г. 
 
ПАЗАРИТЕ НА 2001 Г. БЯХА ЛОШИ ЗА ТАНКЕРНИТЕ ПРЕВОЗИ 
Общият обем на превозения по море петрол в света през 2001 г. се увеличи с по-малко от 1%. Средният фрахтов показател на големите, средните и малките танкери за превоз на петрол и петролни продукти рязко се понижи съответно със 74.3, 56.7 и 63%. Превозите на повечето насипни товари по море през 2001 г. се увеличиха общо с 1.2%. Това се отнася главно за желязната руда и въглищата. Създаденото равновесие между предлагането и търсенето на превози доведе до явно различие в индексите на превозите на стоки по време и по направления, които приключиха годината съответно с понижение от 35.2 и с растеж от 1%. 
Към края на 2001 г. фрахтовите ставки в повечето от трасетата на контейнеровозите - трансатлантическите, през Тихия океан и направленията Азия - Европа, бяха доста по-ниски от нивата си през и в края на 2000 г. Фрахтовите ставки за превоз през Атлантическия океан бяха доста по-добри от тези през Тихия океан и от пътищата от Азия за Европа. Трансатлантическите фрахтови в западна посока се понижиха с 2.1, докато онези в източна посока поевтиняха с 8.9%. Фрахтовите тарифи през Тихия океан се понижиха с 16.8%, докато тези по маршрутите от Азия за Европа паднаха със 17.1%, а от Европа до Азия се понижиха с впечатляващите 28.7%. 
 
РАЗХОДИТЕ ПО ФРАХТОВИТЕ ПРЕВОЗИ РАСТАТ 
Общият обем на плащанията по фрахтовите превози се увеличи 
Плащанията по общия обем на фрахтов превоз в света спрямо общата стойност на вноса нарасна през 2001 г. с 6.21% в сравнение с увеличението от 5.52% през 1999 г. за страните с развита икономика. 
