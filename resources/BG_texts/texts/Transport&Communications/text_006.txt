БИВШИТЕ СИНДИЦИ УНИЩОЖИЛИ БАЗАТА ДАННИ ЗА НЕПРЕВОЗЕНИТЕ КЛИЕНТИ НА БАЛКАН 

ИЛИАНА ТОНЧЕВА  

НОВИЯТ национален превозвач Балкан Ер Тур ще започне да печели тогава, когато превози всички пътници на Балкан и пристъпи към продажба на билети само на собствени клиенти, заяви за в. ПАРИ управителят на компанията Любка Манова. В момента нямаме информация колко са непревозените пътници на Балкан, допълни Манова. Според нея бившите синдици Олга Миленкова и Христо Моллов са унищожили базата данни за това колко още пътници на Балкан трябва да бъдат превозени от Балкан Ер Тур. Вчера с полет до Лондон са обслужени 14 клиенти на ликвидираната авиокомпания. Бившият синдик Олга Миленкова заяви, че двамата синдици са напуснали длъжността си преди два месеца и всички данни са архивирани в сървъра на компанията. Тя обяви пред в. ПАРИ, че ще коментира подробно информацията, когато се върне в София. 
Балкан Ер Тур е извършила 120 успешни полета месец, след като започна да лети, съобщи Любка Манова. Авиокомпанията е запазила 12 международни линии на Балкан, сред които са Лондон, Париж, Брюксел, Франкфурт, Мадрид, Копенхаген, Рим и Тел Авив. Полетът до Стокхолм е анулиран заради ниска натовареност, по същата причина са обединени полетите до Париж и Лондон. Според Манова са уредени проблемите с разрешението на Балкан Ер Тур да лети до Москва и дестинацията е включена в лятното разписание на авиокомпанията. Прави се проучване превозвачът да оперира и до Амстердам. Балкан Ер Тур извършва полети с два самолета Боинг 737-300, наети от Луфтханза и с един Ту-154 на правителствения Отряд 28. До два месеца се очаква наемането на нов по-голям боинг, каза Манова. Изборът няма да е лесен, защото има компании, които предлагат над 200 машини. Ще се търси най-изгодната оферта, категорична бе тя. По вътрешните линии ще летят други български компании като Хемус Ер, които разполагат със самолети от типа Як. Балкан Ер Тур няма да се преименува на България Ер преди приватизацията през юни, за да не се налага пререгистрация на международните документи. 
Летище София в неделя приемаше и изпращаше самолети с известно закъснение заради гъстата мъгла. Около 25 самолета е трябвало да излетят от софийския авиопорт на 5 януари. Според прогнозата лошата видимост ще се запази до края на деня. 
