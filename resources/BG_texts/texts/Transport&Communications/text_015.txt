КРАСИМИРА МАРТИНОВА, ЗАМ.-МИНИСТЪР НА ТРАНСПОРТА И СЪОБЩЕНИЯТА  


ТЕМАТА морска безопасност е водеща в преговорите по глава Транспортна политика. Морската безопасност е равнище от всички критерии, които в своята съвкупност дават задоволителни параметри за Европейската комисия. Нашият стремеж е да постигнем убеденост, че усилията ни дават резултат. Това е приоритетна тема за Министерството на транспорта и съобщенията. 
На първо място, важен компонент е морското образование. Не бива да се забравя контролът над администрацията по отношение спазването на всички изисквания. Нашата администрация разполага с капацитет, но има още много да се прави в тази сфера. Състоянието на плавателните съдове на флота е друг елемент. Трябва да се има предвид, че БМФ не е единственият корабособственик. Той е най-големият, но има и други. Средната възраст на работещите във флота е много висока и това е обективна причина, която в голяма степен влияе на задържането на българските кораби. 
 
ПОРАДИ ИЗКЛЮЧИТЕЛНО ВИСОКАТА ЦЕНА НА НОВИТЕ ПЛАВАТЕЛНИ СЪДОВЕ НАШАТА СТРАНА ИМА ТРУДНОСТИ ПО СНАБДЯВАНЕТО С НОВИ КОРАБИ 
Обновяването може да стане по няколко начина. На първо място - спираме движението на най-старите плавателни съдове и ги предаваме за скрап. През миналата година 9 кораба бяха спрени от плаване. На следващо място - обновяване с кораби втора ръка, които са плавали 10-12 години. В близките месеци очакваме във флотилията на БМФ да влязат един 20 000-тонен и друг 42 000-тонен кораб, които са чисто нови. БМФ е на международния пазар, корабите му разполагат с всички необходими сертификати за безопасност. При речните превози обаче сертификатите трябва да бъдат признати от западноевропейските страни, когато правилата за плаване по Дунав бъдат изравнени с правилата за плаване по Рейн и Майн. 
 
ЗА ЩАСТИЕ СТРАНАТА НИ НЕ Е В ЧЕРНИЯ СПИСЪК НА 66-ТЕ КОРАБА, КОИТО НЯМАТ ПРАВО ДА ДОБЛИЖАВАТ ЕВРОПЕЙСКИТЕ ПРИСТАНИЩА 
Има друг черен списък, който произтича от разпоредбите на Парижкия меморандум и който се свързва с действието на една европейска директива. България е включена в този черен списък. Ние обаче сме на предпоследно място, което за нас, може да се каже, е добре. Европейската комисия използва специални формули за изчисляване на процента. За преминаване от черния в сивия списък задържанията трябва да са 30. За последните 3 години България има 32 задържания. Но имаме стриктна програма как да бъдат преодолени негативите. 
Темата за държавните помощи също е важна. В стратегията за развитие на водния транспорт в специален раздел бе набелязано, че министерството на транспорта има политика за осигуряване на предпоставките за такива помощи за транспортната индустрия, в частност за корабоплаването и за морския транспорт. В данъчното законодателство трябва да бъдат записани текстове, които да доведат до така желаното от всички заинтересувани кръгове от мореплаването преминаване към тонажно облагане, което да замени досегашния вид на корпоративно данъчно облагане. Този процес може да се реализира стъпка по стъпка. Последната стъпка ще е, когато държавата е в състояние да осигури необходимите финансови ресурси. 
Кодексът на търговското мореплаване бе приет и обнародван в Държавен вестник в началото на декември м. г. След влизането му в сила приехме две наредби - за регистрация на кораби и за измерване на корабите. В най-близко време в Държавен вестник ще бъдат публикувани наредбите за корабните документи и за медицинското обслужване, а също и две конвенции. Така ние ще разпишем всичко, което все още не е част от българското законодателство. 
