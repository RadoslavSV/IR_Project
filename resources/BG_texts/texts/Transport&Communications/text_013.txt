ТРЯБВА ДА ПРИВЛЕЧЕМ ПРЕЗ НАША ТЕРИТОРИЯ ТРАНЗИТНИТЕ ПОТОЦИ ОТ РЕГИОНА 

ТАТЯНА ДЯНКОВА  

ПРОБЛЕМЪТ в транспортния сектор не е затварянето на глава Транспортна политика, а спадът на конкурентоспособността на пазара, закъснялото въвеждане на нови технологии, заобикалящите ни транспортни потоци от север и от юг. В това увери председателят на комисията по транспорт и телекомуникации Йордан Мирчев по време на дискусията през миналата седмица за хода на преговорите по присъединяването ни към ЕС, организирана от фондация Европейски институт. 
На дневен ред стои въпросът как ще се развива 
 
НАШАТА ИНФРАСТРУКТУРА 
но и как ще се развиват нашите транспортни фирми. Евросъюзът ни дава заеми и грантове за транспортната инфраструктура, която трябва да стане неразделна част от европейската. Дали по нея ще се движат български или чужди превозвачи, не е грижа на Евросъюза. Наш проблем обаче е как ще обновяваме технологиите си. Това заяви ексминистърът на транспорта Антони Славински. 
На 31 януари т. г. в Държавен вестник бяха обнародвани промените в Закона за пътищата. Той е разработен и приет в съответствие с изискванията по преговорната глава Транспортно политика. В министерствата на регионалното развитие и на транспорта е създадена работна група, която трябва да определи обхвата на пътната инфраструктура, да диференцира моторните превозни средства. Промените предвиждат пътният данък да отпадне и да се въведе такса за ползване на пътната инфраструктура за определен период от време. Не отговаря на истината твърдението, че 
 
ПЪТНАТА ТАКСА 
ще е повсеместна, в това число и по четвъртокласната пътна мрежа, увери Йордан Мирчев. България разполага с около 18 хил. км републиканска пътна мрежа и още толкова километра четвъртокласна пътна мрежа. Изградени са 350 км участъци от автомагистрали. Сега се изучава европейският опит в прилагането на винетната система. По думите на председателя на транспортната комисия в НС с решение на Министерския съвет ще се определи обхватът на пътната инфраструктура, която ще бъде включена във винетната система. Промените в Закона за пътищата целят създаване на равнопоставеност между превозвачите. Трябва да се намерят начини за поддържане на пътната мрежа, а също да има съпоставимост между въвеждането на пътна такса и състоянието на пътната инфраструктура. 
Йордан Мирчев не се съмнява в 
 
ЗАТВАРЯНЕТО НА ГЛАВА ТРАНСПОРТНА ПОЛИТИКА 
Има обаче опасност през 2007 г. поради изключителната неконкурентоспособност на практика да затворим нашата транспортна система, алармира той. В момента се изгражда транспортна инфраструктура за 1 млрд. ЕUR. В същото време товарните и пътническите жп превози са паднали на нивото от 1951 г. И друго сочи статистиката - от 1 млн. пътници, минали през летището в София, само 10% летят с български авиопревозвач. Сумарният обем на товарите, които достигат до българските пристанища, са около 13-14 млн. т годишно. Това е в пъти по-малко, отколкото товарите, които достигат до бреговете на северната ни съседка. А финансовите ресурси на транспорта може да се създават именно от транзитните потоци. Резонен е въпросът след 3-4 години как ще връщаме тези 1 млрд. ЕUR кредити, подчерта Йордан Мирчев. Проблемите ще възникнат именно с транспортния пазар и с транзитните потоци, които трябва да привлечем през България, посочи той. 
