КОМБИНАТЪТ НЕ ОТГОВАРЯ НА ИЗИСКВАНИЯТА ЗА БЕЗОПАСНОСТ, КОНТРИРАТ ОТ ЖЕЛЕЗНИЦИТЕ 

ИЛИАНА ТОНЧЕВА  

САМО финансово-индустриалната група Рей холдинг е подала документи за получаване на лиценз за частен превозвач в транспортното министерство, съобщи за в. ПАРИ шефът на Главна дирекция Железопътна администрация към МТС Георги Николов. От Кремиковци не е депозирано искане за такъв лиценз. Още едно дружество - Млад моряк, е внесло документи, но не е определило дали иска лиценз за превозвач, или само концесия на линията Владо Павлов - Поморие. Кандидатите за частни жп превозвачи трябва да притежават сертификат за безопасност. Рей холдинг още не е получил сертификата, защото не е приключила процедурата по лицензиране, уточни Георги Николов. Все още не са ясни подробностите по направените от Рей холдинг предложения, твърдят от Железопътна администрация. Главният секретар на Рей холдинг Иван Бойков уточни, че нито транспортното министерство, нито БДЖ имат интерес от появата на частни жп превозвачи. От Рей холдинг са подадени документи още през февруари 2002 г., когато падна монополът на БДЖ, но досега няма лиценз. Групата е обсъждала с Кремиковци и с Юмикор-Пирдоп идеята да се създадат смесени дружества за жп превоз на товари. 
Не е достатъчно да имаш определено количество вагони, за да получиш лиценз за превозвач, коментира финансовият директор на БДЖ Атанас Цанев становището на Кремиковци, че трябва да получи лиценз, защото притежава 1000 вагона. Според него от комбината не са доказали, че отговорят на правилата за безопасност на жп превозите. Вероятно затова от Кремиковци смятат, че транспортно министерство като принципал на БДЖ е против идеята за собствен жп превоз на комбината. 
 
АРХИВ В. ПАРИ 
Изпълнителният директор на Кремиковци АД Валентин Захариев заяви, че през септември 2002 г. БДЖ едностранно е прекратила договора за превоз на товари, подписан с комбината, за да увеличи тарифите с 40%. Кремиковци не е подписвал нов договор с държавната компания заради неприемливите условия. По-високите цени оскъпяват с 30 USD себестойността на продукцията, произвеждана в комбината. Увеличението е само с 10%, контрираха от транспортното министерство. 
 

