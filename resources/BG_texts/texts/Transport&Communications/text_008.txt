СТРАНАТА НИ ТРЯБВА ДА ЛИБЕРАЛИЗИРА ТЕЛЕКОМУНИКАЦИОННИЯ ПАЗАР В НАЧАЛОТО НА 2003 Г. 

ИЛИАНА ТОНЧЕВА  


 
 
ПАДАНЕТО на монопола на БТК е съпроводено с редица въпроси за цените на телефонните услуги и възможността алтернативните оператори да получат достъп до мрежата на телекома. Надеждата на всички бе, че до края на 2002 г. ще бъде приет новият закон за далекосъобщенията, който ще въведе ясни правила за развитие на конкурентна среда в телекомуникациите. Както е известно, това не се случи. Нещо повече законът отлежава повече от два месеца в парламента, без да е разгледан дори от комисията по транспорт и телекомуникации. Заговори се, приемането на закона се отлага и защото потенциалните купувачи на БТК са поискали промени в него, които да гарантират вложените средства от пазарен риск. Законът няма нищо общо с приватизацията на БТК, коментира транспортният министър Пламен Петров. 
МЕЖДУНАРОДНОТО споразумение от Маракеш задължава България да либерализира телекомуникационния пазар и монополът на БТК да падне от 1 януари 2003 г. Преди време Антони Славински, бивш министър на транспорта и съобщенията, а сега председател на асоциация Телекомуникации, предупреди, че ако искаме да завършим успешно преговорите по присъединяването към Европейския съюз, трябва на всяка цена да либерализираме телекомуникационния пазар. Какво ще се случи, ако страната ни не изпълни условията по международното споразумение и не се подчини на европейските директиви? До каква степен липсата на регулаторна рамка в далекосъобщенията ще попречи на падането на монопола на БТК? По тези въпроси мненията на държавните мъже и експертите извън политиката се разделят. 
 
ЗАКОНЪТ НЕ ОТЛАГА ЛИБЕРАЛИЗАЦИЯТА, ТЯ ОТДАВНА Е В ХОД, 
твърди Антони Славински. Според него този процес обаче продължава дълго и не може да се определи кога точно ще приключи. Едновременно с това договореният с Евросъюза срок от две години за падането на монопола на БТК противоречи на всички общоприети търговски правила, смята Славински. Тъй като след две години няма да се знаят разходоориентираните цени, 
БТК ще има възможност да субсидира дейностите си и да елиминира конкуренцията още преди тя да се е установила на пазара, категорични са и от Асоциацията за развитие на информационните технологии. 
/АИРТ/. Българската асоциация за развитие на телекомуникациите /БАРТ/ потвърждава, че процесът на либерализация е бавен и труден и за да могат потребителите да получават по-качествени услуги, трябва да се наложат нормални пазарни условия. Ако БТК разреши достъп до международната свързаност в мрежата, пазарът неминуемо ще се разшири. Тези, които осъществяват услугата пренос на глас през Интернет /VoIР/ или алтернативна телефония, купуват наетите линии от БТК, чрез които клиентите ползват услугите на операторите. Според операторите новите правила удължават монопола на БТК, те не получават технически достъп до абонатите на телекома или т. нар. последна миля. Транспортният министър Пламен Петров обяви неотдавна, че законът за далекосъобщенията, гласуван от Министерския съвет и все още неодобрен от парламента, не е правен за БТК. Според него националният телеком не ограничава и не ощетява алтернативните оператори. БТК упражнява монопол единствено чрез цените на услугите, уточнява той. Невъзможен и незабавен достъп до мрежата на телекома - технически и счетоводно, категоричен е Петров. Едва 
 
В КРАЯ НА 2003 Г. ЩЕ БЪДЕ ГОТОВ СОФТУЕРЪТ 
на системата, която ще позволи на алтернативните оператори достъп до мрежата на БТК, признава Алеко Константинов, член на съвета на директорите на БТК. На практика системата не може да заработи технически от 1 януари 2003 г. До 2005 г. телекомът ще премахне дуплексната мрежа, която в момента обхваща 55% от структурата на БТК. Тогава ще има достатъчно място както за собствените линии на националния телеком, така и за линиите на другите оператори, прогнозира Елена Георгиева, икономически директор на БТК. С неприемането на регулаторната рамка и отлагането на приватизацията на телекома едва ли и тези срокове ще бъдат спазени, коментират експерти. 
 
БТК НЯМА ДА ВДИГА ЦЕНИТЕ СЛЕД 1 ЯНУАРИ 2003 Г. 
обяви Бойко Димитрачков, изпълнителен директор на телекома. Според него засега са водени само предварителни разговори с Комисията по регулиране на съобщенията за необходимостта БТК да продължи ребалансирането на цените. Увеличаването на цената на гласовата телефонна услуга е пряко свързано с инфлацията. Заради ниската инфлация БТК не повиши цените в края на 2002 г., както се очакваше. Забавянето на новия закон за далекосъобщенията се отразява и върху определянето на цените. Ако КРС реши да прилага същата методика при определянето на тарифите до неговото приемане, то цените на разговорите ще зависят отново от инфлацията. Още не е ясно дали ще се търсят нови методи за коригиране на цените, съобщиха от КРС. Така че до три месеца едва ли ще станем свидетели на някаква драстична промяна в тарифите. През второто тримесечие на 2003 г. БТК ще въведе система за повременно таксуване на селищните разговори по аналоговите линии, съобщи Димитрачков. В момента един градски аналогов разговор се таксува като един импулс независимо от времетраенето. При цифровите линии един импулс е пет минути през деня и девет след 21 ч в ненатоварената зона и те ще останат по-скъпи, допълни Димитрачков. Един импулс градски разговор сега струва 0.07 лв. без ДДС. Въвеждането на повременно таксуване за аналоговите линии ще зависи от нивото на цифровизация. В цифровизираните централи ще се ползва обичайното таксуване. Според изпълнителния директор на БТК повременното таксуване няма отношение към Интернет операторите, които използват аналогови линии. 
 
КАК ЩЕ СЕ РАЗВИЕ КОНКУРЕНТНАТА СРЕДА В ТЕЛЕКОМУНИКАЦИИТЕ БЕЗ ДА Е ПРИЕТ ЗАКОНЪТ ЗА ДАЛЕКОСЪОБЩЕНИЯТА 
Според председателя на КРС Георги Александров законът трябва да изгради рамката за тази среда. В мотивите на проектозакона ясно е записано, че неговата мисия е да осигури развитие на далекосъобщителния пазар и насърчаване на конкуренцията. Според проектозакона БТК е задължена да предостави възможност за наемане на участъка, достигащ до крайния потребител, при равнопоставени с националния телеком условия от началото на 2005 г. Алтернативните оператори настояват двегодишният преходен период да бъде съкратен наполовина, а през това време БТК да предложи нова услуга, която да позволи на Интернет операторите да предоставят на крайните клиенти високоскоростен достъп до световната Мрежа. Цената на тази услуга да бъде регулирана от държавата и да бъде еднаква за всички оператори, включително и за вътрешно ползване от самата БТК. Интернет операторите имат предвид цифровата абонатна линия или технологията DНL. Тази технология надгражда съществуващата медна мрежа и повишава нейната функционалност, без да пречи на действащата телефонна услуга. С въвеждането на DНL потребителят получава ефективна връзка с Интернет, която му осигурява интеграция на глас, данни, видео. Според Петър Рендов от Комисията по регулиране на съобщенията законът е независим. Алтернативните оператори атакуват процедурата по издаване на индивидуален лиценз, защото не разполагат със собствени телекомуникационни мрежи. Въвеждането на годишна лицензионна такса, която може да достигне до 0.2% от оборота на Интернет операторите, ще повиши цените за достъп до глобалната Мрежа и това също е причина за атака на монопола. При издаването на лиценз за всички услуги ще се търси най-изгодната оферта или най-ниската цена, контрира Рендов. Според закона ще има единни тарифи за достъп както за БТК, така и за останалите оператори със значително влияние на пазара. Механизмът, който гарантира равнопоставеност, е самият лиценз, уточни той. Според него законът не регламентира достъпа до Интернет, защото това е свободна услуга.  

