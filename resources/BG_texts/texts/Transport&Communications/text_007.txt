Емисия: Вторник, 1 Февруари 2000
                    
                  Бивш министър дал “Водолей 1” под наем
                  Ексшефът на търговското ведомство Вилхелм Краус подписал 
                  заповедта за кораба, който бе арестуван в Италия. Миналото 
                  лято турски агенти търсели в Бургас кандидати за превоз на 
                  емигранти
                  АСЕН ЙОРДАНОВ
                  МОНИТОР-БУРГАС
                  Скандалният кораб “Водолей 1”, който бе арестуван в Италия за 
                  трафик на кюрди, е бил отдаден под наем със заповед на бившия 
                  министър на транспорта Вилхелм Краус, научи “Монитор”. 
                  Със заповедта № РД 08-824 от 2 август 1999 г. министър Краус 
                  дал “съгласието си Водолей 1 да бъде отдаден на тайм чартър”. 
                  Морски специалисти коментираха вчера, че за първи път чуват 
                  кораб да бъде отдаден под наем със заповед на министър, 
                  независимо че собственикът, в случая “Трансимпекс” ЕАД, е 
                  държавна фирма. 
                  "Водолей 1" е бил предаден на бургаската фирма "Ахтокомерс" 
                  ЕООД на 18 октомври 1999 г. за месечен наем от 3 000 ДМ.
                  Договорът за отдаването обаче бил подписан още на 1 октомври 
                  1999 г. и изработен от специалисти на Министерството на 
                  транспорта, научи “Монитор” от информирани източници. Според 
                  тях парадоксалното в случая е, че бургаската фирма 
                  "Ахтокомерс" е наела кораб, намиращ се в бургаското пристанище 
                  и е подписала договор с бургаското представителство на 
                  "Трансимпекс", но след заповед от Министерството на 
                  транспорта. 
                  След като наела Водолей 1, “Ахтокомерс” влязла в контакт с 
                  турската фирма “Мехтаб шипинг”, която поискала да пренаеме 
                  кораба за курсове до пристанище Анталия. Анталия се намира в 
                  южната страна на полуостров Мала Азия и е доста отдалечена от 
                  Истанбул, за който първоначално се говореше, че е тръгнал 
                  корабът. 
                  Сред служители в корабните агенции в Бургас се говори, че в 
                  края на лятото на миналата година в Бургас и Варна пристигнали 
                  турски агенти, които търсили да наемат малък кораб за трафик 
                  на емигранти. Подобна дейност не била прецедент за южната ни 
                  съседка, която използвала обаче предимно албански или гръцки 
                  кораби, които да транспортират кюрди от Турция до Италия, 
                  твърдят източници, пожелали анонимност. 
                  Сред определени среди в града се говори, че освобождаването на 
                  арестуваните в Италия наши моряци е станало срещу голяма сума 
                  пари. 
                  “Водолей 1” все още е задържан там. Длъжна да го върне в 
                  България е “Ахтокомерс”, заявиха от “Трансимпекс”. 2 000 ДМ на 
                  ден струва в момента престоя на кораба в италианското 
                  пристанище, заяви адвокатката Велика Андонова. Тя била избрана 
                  да защитава интересите на моряците, тъй като имала стари 
                  контакти с магистрати на Апенинския полуостров, довериха 
                  източници от адвокатските среди в Бургас. 
                  В Италия по случая “Водолей 1” е работила и адвокатската 
                  кантора “Студио Легале Ризуто” от Генуа, информират 
                  източниците. Според неофициална информация адвокатите в 
                  Италия, които са се занимавали с освобождаването на 
                  българските моряци, са получили по $ 8000 хонорар. Велика 
                  Андонова пък получила 30 000 ДМ за свършената от нея работа. 
                  В момента около скандала с кораба в Бургас усилено работи 
                  сектор “Икономическа сигурност” към РДВР. В града в събота и 
                  неделя бе главният секретар на МВР ген. Божидар Попов, като 
                  една от кулоарните версии за повода на посещението му е да се 
                  запознае на място с разследването около трафика на емигранти с 
                  “Водолей 1”. 

