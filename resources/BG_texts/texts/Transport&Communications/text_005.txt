ВСЕ ОЩЕ НЕ Е РЕШЕН ВЪПРОСЪТ С КОНЦЕСИИТЕ НА ГУБЕЩИ ЛИНИИ 

ДОЦ. Д-Р ИНЖ. НЕНЧО НЕНОВ  

ОЗДРАВИТЕЛНИЯТ проект за железниците се изпълнява от март 1996 г. с вътрешно финансиране - от държавния бюджет, собствени средства на БДЖ, и външно - чрез Световната банка, Европейската банка за възстановяване и развитие, Агенцията за експортен кредит и програма ФАР. В резултат на изпълнението на този проект е намален броят на териториалните структурни единици, постигнато е разделяне на активите и работната сила, което създава условия за обособяване на двете дружества БДЖ ЕАД и Национална компания Железопътна инфраструктура. 
 
Либерализацията на транспортния пазар, както и въздържането от по-радикални решения за оздравяване на железниците ги постави в изключително тежко състояние. Финансовият дефицит за 2000 г. е над 86 млн. лв., а за 2001 г. е над 140 млн. лв. Тенденцията за намаляване на обема на превозените пътници и товари в тези условия се запази - за 2001 г. - на товарите с около 8.5%, а на пътниците - с около 19.6%. В дефицита се увеличи относителният дял на средствата за обслужване на просрочени плащания, които са около 49 млн. лв. за 2001 г. Посочените данни безусловно поставят стабилизацията на железопътната транспортна система на страната като приоритет в транспортната политика на държавата. И ако стабилизацията е цел на новата държавна политика, то основните задачи за постигане на тази цел са 
 
ОПТИМИЗАЦИЯ НА ЖЕЛЕЗОПЪТНАТА ИНФРАСТРУКТУРА 
и на работната сила, развитие, ремонт и поддържане на железопътната инфраструктура, което е изцяло ангажимент на държавата, финансово оздравяване, т. е. намаляване задълженията на БДЖ ЕАД и НК Железопътна инфраструктура. В този смисъл решаването на някои по-частни проблеми, като премахване на губещи дейности и подобряване на технологията на управление, е неотложно. Въвеждането на информационни системи, включително и на финансова, има важно значение за вземане на обосновани управленски решения. В стратегически план са 
 
НЕОБХОДИМИ ОКОЛО 1 МЛРД. ЛВ. 
Реализирането на бизнесплановете на двете дружества до 2005 г. ще подобри тяхната ефективност и финансовото им състояние. Напълно обоснована към настоящия момент е и редукцията на железопътната мрежа с около 800 км. Необходимо е моделът, по който се осъществява преструктурирането на железопътната транспортна система, да отчита изискванията на пазарното стопанство, моментното състояние на икономиката на страната и прогнозното й развитие, интеграцията с европейската транспортна система. За успеха на процеса на преструктуриране важен фактор е и нивото на човешките ресурси, което включва обучението на кадри и повишаването на квалификацията на персонала. 
 
СТАБИЛИЗАЦИЯТА НА ЖЕЛЕЗОПЪТНИЯ ТРАНСПОРТ В ТАКТИЧЕСКИ ПЛАН 
вече се осъществява. Реализираха се конкретни проекти - създаде се нова нормативна база за превозната дейност и регулацията на транспортния пазар. Подготвени бяха всички нормативни актове, свързани с влизането в сила на Закона за железопътния транспорт. Основните от тях са утвърдени от министъра на транспорта и от Министерския съвет. Учреди се регулаторен орган Изпълнителна агенция Железопътна администрация за координация и управление на железопътния транспорт и контролни функции, свързани с лицензи, сертификати и безопасност на движението /Постановление N 167 на МС/. Това е задължително, за да се постигне необходимият баланс и да се създадат условия за лоялна конкуренция както между превозвачите в железопътния транспорт, така и между тези от автомобилния. Създадоха се с постановления на МС и в съответствие със Закона за железопътния транспорт еднолично акционерно дружество с държавно имущество БДЖ ЕАД, правоприемник на НК БДЖ за превозната дейност, и НК Железопътна инфраструктура, правоприемник за поддържане, ремонт и експлоатация на инфраструктурата. Това подготви условията за насочване на инвестиции към двете дружества и подобряване на функционирането им в условията на пазарна икономика. Прието бе Постановление на МС за преференции при пътуванията по железопътния транспорт в страната на социално слаби групи от населението /учещи и възрастни граждани/. Компенсациите за 50-процентното намаление до редовните публични тарифи за пръв път ще бъде задължение на държавата /около 20 млн. лв. бяха отделени в бюджета за 2002 г. от обща субсидия 70 млн. лв./. Също с постановление на МС бе решено финансовото оздравяване да се извършва чрез преструктуриране на просрочените задължения на НК БДЖ към държавния бюджет в собствен капитал на компанията в размер на 127.9 млн. лв. съгласно Закона за железопътния транспорт, което се прави за първи път в сектора и е важна стъпка към финансова стабилизация. Определен бе размерът на инфраструктурните такси за резервация на капацитет и използване на железопътната инфраструктура, които осигуряват условия както за запазване позициите на БДЖ ЕАД като основен превозвач при пътническите превози, така и за възможната поява на частни превозвачи. За 2002 г. 
 
ОБЩИЯТ РАЗМЕР НА ТАКСИТЕ, КОИТО ЩЕ ПЛАТИ ПРЕВОЗВАЧЪТ, СА 150 МЛН. ЛВ. 
от които 142 млн. лв. за товарни превози и 8 млн. лв. за пътнически превози. Инфраструктурните такси при пътническите превози са преференциални и са конкурентоспособни с таксите при автомобилния транспорт. 
 
В ДЪРЖАВНИЯ БЮДЖЕТ ЗА 2003 Г. Е ЗАЛОЖЕНА СУБСИДИЯ ЗА РАЗВИТИЕ НА ПЪТНИЧЕСКИТЕ ПРЕВОЗИ В РАЗМЕР НА 70 МЛН. ЛВ. 
с което се дава възможност за подобряване на качеството при превоза на пътниците. 
Положителен е и фактът, че е издаден временен лиценз за превоз на пътници и товари за срок от 2 години на БДЖ ЕАД, както и това, че държавата в края на всяка година отпуска на БДЖ допълнително финансова помощ в размер на 10-20 млн. лв. 
Подготвен бе софтуерът на информационната система за отчитане на разходи по влаковете. 
Пуснат бе в експлоатация само един вагон за инвалиди по линията София - Стара Загора - Бургас вместо договорените по програмата ФАР осем вагона. 
Издаден бе временен лиценз на превозвача БДЖ ЕАД за извършване на железопътни превози на пътници и товари по цялата жп инфраструктура. Разгледани бяха документите, но не бе лицензиран единственият кандидат за частен жп превозвач Рей холдинг. 
Изготвен бе идеен проект за реконструкция и електрификация при частично удвоена жп линия София - Пловдив - Димитровград - Капитан Андреево за скорост от 160 км/ч, предварителна геология, доклад по ОВОС, археологически проучвания и финансова оценка. Подготвени са тръжните документи за супервизия и строителство. Подписан бе и финансов меморандум за отпускане на 153 млн. ЕUR безвъзмездна помощ по програмата ИСПА. 
Ратифициран е договорът за първия транш на заема с ЕИБ на стойност 80 млн. ЕUR и втория транш в размер на 70 млн. ЕUR за съфинансиране на проекта. Не бе готова законодателната рамка, която решава проблема с отчуждаването на терени за прокарване на жп линията. 
Завършени бяха предвидените по договор строителни работи и започна редовната експлоатация на линията Дупница - Кулата. 
Не бяха разгледани предложенията за поемане на концесия на губещите жп направления Левски - Свищов, Троян - Левски, Бойчиновци - Берковица, Калотина - Станянци, Чукурово - Вакарел, Алдомировци - Бели брег. 
Дадено бе начало на опитна едногодишна експлоатация на Система за автоматична локомотивна сигнализация по жп линията София - Пловдив - Стара Загора - Бургас, финансирана по програмата ФАР на стойност 11.5 млн. ЕUR. Системата е първата в Централна и Източна Европа, разработена по изискванията на Европейския съюз да изпълнява изискванията за обща технологична съвместимост на изгражданата единна европейска железопътна мрежа. 
Приключи основният ремонт на жп участъците с обща дължина 55 км Зимница - Стралджа, Стралджа - Церковски и Вакарел - Веринско, финансиран по ФАР с 20 млн. ЕUR. 
 
СПРАВКА В. ПАРИ 
 
КАКВО СЕ СЛУЧИ В ЖЕЛЕЗНИЦИТЕ ПРЕЗ 2002 Г. 
СПОРЕД Закона за железопътния транспорт НК БДЖ се раздели на Национална компания Железопътна инфраструктура и превозвач БДЖ ЕАД. Железницата не преустанови своята дейност. Пътниците, превозени от БДЖ, намаляха два пъти - при капацитет от 80 млн. превозените са 40 млн. 
Товарите също спаднаха - при капацитет от 80-100 млн. т годишно превозени бяха само 18 млн. т. За заплати на железничарите бяха изплатени 17 млн. лв. Останаха неизплатени средства за 4 месеца за храна и дрехи. От стачката на работниците в НК Железопътна инфраструктура през ноември общите загуби за железниците са около 3 млн. лв. 
 

