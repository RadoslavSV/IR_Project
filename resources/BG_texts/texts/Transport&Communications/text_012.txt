УДЪЛЖАВАНЕТО НА ТУРИСТИЧЕСКИЯ СЕЗОН Е БЛАГОПРИЯТНО И ЗА ПРЕВОЗВАЧИТЕ 
 
Изминалата 2002 г. е успешна за пътническите чартърни превози у нас. Тя се очертава като върхова за 55-годишния период от съществуването на гражданската ни авиация. Въздушният транспорт е един от основните отрасли, които обслужват туризма в България. Туристите, почиващи по Черноморието, са основна част от туристическия поток за страната и основният контингент, ползващ въздушен превоз. 
 
ПО ДАННИ НА ГРАНИЧНАТА СТАТИСТИКА ОКОЛО 70% ОТ ТУРИСТИТЕ ПОСЕЩАВАТ СТРАНАТА НИ ПРЕЗ ЛЕТНИТЕ МЕСЕЦИ, ЗА ДА ПОЧИВАТ НА МОРЕ. ГОЛЕМИТЕ НЕМСКИ ТУРОПЕРАТОРИ ИМАТ ОСНОВЕН ДЯЛ В ОСИГУРЯВАНЕТО НА ТУРИСТИ, ПОЧИВАЩИ ВЪВ ВАРНА И БУРГАС, КОИТО СА И КЛИЕНТИ НА ЧАРТЪРНИТЕ ПРЕВОЗВАЧИ. БРИТАНЦИ, СКАНДИНАВЦИ, БЕЛГИЙЦИ, ХОЛАНДЦИ И ФРАНЦУЗИ СЛЕДВАТ ПО-НАТАТЪК В КЛАСАЦИЯТА. СПОРЕД ПРОГНОЗИТЕ НА МИНИСТЕРСТВОТО НА ИКОНОМИКАТА БРОЯТ НА ТУРИСТИТЕ ЗА ПЕРИОДА 2002-2005 Г. ГОДИШНО ЩЕ НАРАСТВА ОТ 6-7 ДО 10-12%, КАТО БРОЯТ НА ЧУЖДЕСТРАННИТЕ ТУРИСТИ СЕ ОЧАКВА ДА СЕ УВЕЛИЧИ ОТ 2.7 МЛН. НА 3.7 МЛН. ГОДИШНО. 
Как това ще се отрази върху чартърните превози? Състоянието на туристическата индустрия и прогнозите за развитието й са оптимистични за развитието на пазара на въздушните превози на туристи. Основната леглова база на туризма /над 70%/ е по Черноморието и води до изразена сезонност. Това е сериозен проблем пред българските чартърни превозвачи като разпределение на натоварването на мощностите през годината. Стремежът на туристическата индустрия за удължаване на сезона е благоприятен фактор за икономиката на нашите превозвачи. През последните 2 години 
 
НАРАСТВАТ ПРЕВОЗЕНИТЕ ПЪТНИЦИ ОТ ЛЕТИЩЕ ВАРНА 
Увеличението през 2001 г. спрямо 2000 г. е 41%, а през 2002 г. спрямо 2001 г. с 10%. Броят на превозените чужди пътници е съответно 624 хил. за 2000 г., 884 хил. за 2001 г. и 971 хил. за 2002 г. Интересно е да се отбележи, че темпът на нарастване на туристите за летище Варна през 2002 г. е 22-25%. До 2005 г. се очаква пътниците да достигнат 1.1 млн. В дългосрочен план е възможно известно насищане и може да се предвиди ограничаване на ръста, предизвикано от ограниченията на туристическата индустрия /легловата база/ в района на Северното Черноморие. 
За същия период 
 
ЛЕТИЩЕ БУРГАС БЕЛЕЖИ ОЩЕ ПО-ВИСОК РЪСТ 
на превозените с чартърни полети пътници. За 2001 г. спрямо 2000 г. нарастването е с 53, а за 2002 г. спрямо 2001 г. ръстът е 29%. Броят на превозените чужди пътници е съответно 388 хил. за 2000 г., 594 хил. за 2001 г. и 765 хил. за 2002 г. До 2005 г. се очаква пътниците да достигнат 0.8 - 0.9 млн. Както за Северното Черноморие, така и за Южното в перспектива е вероятно да се получи насищане и ограничаване на ръста. Съществен проблем и за двете летища е недостигът в пътническите терминали на площи за обслужване на пътниците в час пик. Затова е наложително средствата, събирани от таксата на пътниците, реално да се вложат в изграждане на нови мощности на терминалите. 
Общият брой на всички превозени пътници за двете летища през 2000 г. е около 1.012 млн., а за 2002 г. - 1.746 млн. На основата на тези данни пазарът на пътническите чартърни превози в България /без зимния туризъм/ може да бъде оценен на около 110-120 млн. USD през 2000 г. и на 180-200 млн. USD през 2002 г. Прогнозите за 2005 г. са, че пазарът ще достигне 220-240 млн. USD. 
Може да се направи сравнение с пазара на редовните международни линии, който няма съществено изменение през последните 10 години и обемът му е около 1.125 млн. пътници, или около 220 млн. USD. Следователно през следващите две години, т. е. към 2004 г., стойностите на пазарите на редовните и на чартърните превози ще се изравнят 
Броят на въздушнотранспортните съоръжения през летищата Варна и Бургас, свързан с броя на пътниците, свидетелства за нарастване през последните 2 години на броя на използваните широкотели самолети. Докато до 1999 г. средният брой пътници за едно движение е бил за летище Варна и летище Бургас около 80 души, то през 2000 г. той нараства до 105 души, а за 2001 г. достига 112 души /летище Бургас/ и 125 души /летище Варна/. Използването на широкотели самолети, които поемат повече пътници, Ил-86, А-300, А-310, А-330 се извършва само от чужди превозвачи. Известно е, че пистовата система и пътеките за рулиране на летище Варна не отговарят на потребностите за повечето широкотели самолети и това е сериозна пречка за оператора на летището, а има и отношение към безопасността на полетите. Ил-86 не отговаря на съвременните стандарти по отношение на авиационния шум и създава сериозен конфликт между Летище Варна и жителите на града. Стрес предизвикват и ниско прелитащите широкотели самолети. До този момент от страна на принципала - транспортното министерство, не са взети мерки за ограничаване на употребата на самолети, за които пистовата система на летище Варна не отговаря на стандартите на ИКАО, още повече че тези самолети са собственост само на чужди авиокомпании. 
 
НАМАЛЯВА ДЕЛЪТ НА НАШИТЕ ПРЕВОЗВАЧИ ЗА СМЕТКА НА ЧУЖДИТЕ 
Докато за 1998 г. българските авиокомпании през летище Варна са имали дял от 70.5 от превозените пътници и 69.3% от извършените самолетни движения, то през 2002 г. тези параметри са съответно 54.5 и 61.2%. Т. е. броят на превозените от нашите авиокомпании пътници е нараснал от 340 хил. за 1998 г. до 529 хил. за 2002 г., а на чуждите авиокомпании съответно от 142 хил. до 442 хил. пътници. За този период нарастването в проценти е 56 за нашите превозвачи и 311% за чуждите авиокомпании. Това е тревожен резултат, който, ако се запази като тенденция, би могъл да доведе до сериозна криза в чартърния авиационен бизнес у нас. Забелязва се и още една негативна тенденция - делът на превозените от българските авиокомпании пътници да намалява по-бързо от дела на извършените самолетни движения, което означава, че нашите конкуренти въвеждат самолети с по-голям капацитет. Същите закономерности откриваме и на летище Бургас. Нереализираните превози от българските превозвачи в резултат на промененото дялово съотношение между 1998 и 2002 г. са в размер на 270 хил. пътници. 
 
ТЕЗИ ПЪТНИЦИ СА ПРЕВОЗЕНИ ОТ ЧУЖДИ АВИОКОМПАНИИ И ЗА ТЯХ ПРЕВОЗЪТ Е ОСКЪПЕН С ОКОЛО 8 МЛН. USD, КОИТО ВЕРОЯТНО СА ЗА СМЕТКА НА НЕПОЛУЧЕНИ ПРИХОДИ ОТ ТУРИЗМА 
Нереализираните приходи за нашите превозвачи възлизат на 27 млн. USD. Авиокомпаниите в сектора разполагат с професионални мениджъри, които отговарят на динамично развиващата се бизнессреда. Най-големи възможности за увеличаване на превозите, без да се повишава броят на самолетите и персонала, дава увеличаването на активния туристически сезон. Това се наблюдава ясно през последните три години. Удължаването се дължи на значителното подобрение на условията за почивка по черноморските ни курорти. 
Все още има и недостатъци, които може да се търсят най-вече в координирането и кооперирането между отделни превозвачи. 
Българските превозвачи са предпочитан партньор за туроператорите. Причините за това трябва да търсим в няколко направления. На първо място в цените. 
 
ТАРИФИТЕ НА БЪЛГАРСКИТЕ АВИОКОМПАНИИ ЗА ПРЕВОЗЕН ТУРИСТ В ДВЕТЕ ПОСОКИ СА С 50-70 USD ПО-НИСКИ ОТ ТЕЗИ НА ЗАПАДНИТЕ КОНКУРЕНТИ 
Предимство за родните компании е голямата натовареност на сезона за всички европейски превозвачи. Нарушенията на редовността на полетите и големите закъснения имат разнопосочно влияние върху пазара. На първо място са големите непланирани разходи както за превозвача, така и за туроператора. Не е за пренебрегване и влиянието върху имиджа на туроператора, който е в пряк контакт с клиента. Проблемите при пътуването се оказват решаващи при избор на туристическа агенция и място за следваща почивка. Превозвачи като Ер Виа през последните няколко години са на първо място по редовност на полетите сред немските туристи. Комфортът и обслужването пряко влияе върху впечатленията от почивката. Българските превозвачи отделиха много средства за подобряване на интериора на самолетите, за това кетърингът да бъде съобразен с изискванията на туроператорите и напълно да задоволява нуждите на пътниците. Добри са отзивите и за работата на кабинния състав, което е определящо за приятното впечатление от цялото пътуване. Няма българска авиокомпания, която да не покрива всички съвременни изисквания за безопасност. Ако прибавим и огромния опит на обслужващия и експлоатационен персонал, както и високото равнище на сигурност, крайният резултат е гарантираната безопасност на полетите от българските превозвачи. 
През годините на прехода обаче 
 
НЯМА РЕАЛНИ КАПИТАЛОВЛОЖЕНИЯ В АВИАЦИЯТА 
Изключение прави само покупката на пет самолета Ту-154М от Ер Виа през 1990 г. На чартърните превозвачи са необходими още 5 самолета, с които да поемат увеличаването на туристи до 2005 г., при поддържане на пазарен дял от 65%. Инвестиции от 70 млн. лв., което е 1/7 от инвестициите в туризма, ще позволи да се реализира 1/4 от нарастването на приходите от туристически пакети в полза на българските превозвачи, а това е почти двойно по-голяма рентабилност на инвестицията. Защо 
 
ИНВЕСТИТОРИТЕ БЯГАТ ОТ ЧАРТЪРНИТЕ ПРЕВОЗИ 
На първо място е фактът, че авиационните превозвачи за разлика от предприятия в промишлеността и туризма, не разполагат с гаранционен механизъм за достъп до дългосрочни нисколихвени кредити за покупка на авиационна техника. Други фактори са необходимостта от голям размер на оборотния капитал, нестабилност на пазара и висок стопански риск, кризата на авиационните превози в световен мащаб, остарелият самолетен парк. Въпреки комфорта и сигурността на Ту-154 М той изостава от съвременните авиационни техники. Конкурентите ни летят с Боинг и Еърбъс и това влияе на туроператорите при избор на превозвач. Недобрата координация между превозвачите и туроператорите и хотелиерите, поставя нашите авикомпании в неизгодни позиции. От една страна, западните туроператори се свързват директно с курортните комплекси и хотелите, а превозвачите остават встрани от процеса на чуждите капиталовложения. Освен това западните туроператори имат и участие в техни авиационни фирми. Съществува и външен натиск върху нашите превозвачи. Западна Европа повишава таксите за руските типове самолети и ограничава времето за тяхната експлоатация. 
За да се запазят позициите на частните ни авиокомпании на чартърния пазар, е необходимо да се инвестира в обновяване на самолетния парк, като 
 
МОЖЕ ДА СЕ ИЗПОЛЗВА ЛИЗИНГОВАТА ФОРМА НА ПАРТНЬОРСТВО 
за да се избегне рискът от некомпетентно и нелоялно управление. Възможностите за разширяване на пазара са чрез удължаване на сезона, което донякъде е факт. През 2002 г. лятната програма започна през април и приключи през октомври. Новост е и целогодишният чартър от Израел до черноморските ни курорти. Участието в зимния туризъм е друго разрешение за повишаване на конкурентоспособността на авиопревозвачите ни. Излизането на трети пазари, като Македония, Албания, Либия, Турция, някои страни от Централна Африка, където през годините са работили български самолети и екипажи, също е добра възможност, както и поемането на туристическия трафик от България. Взаимодействието между самите чартърни превозвачи трябва да се изразява в съвместно използване на техническите бази, в създаване на общ фонд за резервни части и в блоково договаряне на доставките на горива. 
Особено важен е и достъпът до редовните линии на частните авиокомпании, който е логичен от гледна точка на потребността от преодоляване на ярко изразената сезонност на чартърните превози и на разширяване на българското присъствие на пазара на редовни линии. 
 
Прогнозите за бъдещето отношение също са добри, като се има пред вид очакваното развитие на туристическата индустрия, появата на зимен туризъм и други алтернативни форми. Положителен фактор е и професионализмът на чартърните превозвачи. Използвайки огромния опит на авиационния персонал, натрупан за 55 години в Балкан, и предимствата на пазарноориентираната организация на работа, частните авиокомпании успяха значително да повишат производителността на персонала и техниката. За 2002 г. е постигнат показател приходи на заето лице в сферата на чартърните превози в размер на 150 хил. USD, стойност, сравнима с тези на авиокомпаниите от Западна Европа. 
