ИНТЕРНЕТ ОПЕРАТОРИТЕ ЩЕ БЪДАТ ЛИЦЕНЗИРАНИ ЗА ДОСТЪП ДО МРЕЖАТА НА БТК 

ИЛИАНА ТОНЧЕВА  

КОМИСИЯТА по регулиране на съобщенията все още не е потвърдила увеличението на цените на телефонните услуги от 1 февруари, заяви за в. ПАРИ Елена Георгиева, икономически директор на БТК. От пресслужбата на КРС уточниха, че преговорите продължават и решение ще има в близките дни. 
Регулаторният орган изисква от БТК да направи предложение за ново ребалансиране на цените до края на 2003 г. Това означава, че ще има и следващо поскъпване до края на годината. За да стимулираме цифровизацията, която трябва да завърши до 2005 г., ще увеличаваме цената на аналоговите за сметка на цифровите телефони, категорична е Георгиева. БТК е разработила система за формиране на разходоориентираните цени, която е внесена в КРС. Очаква се оттам да решат по коя методика ще се изчисляват те. Липсата на закон за далекосъобщенията няма да повлияе радикално както върху падането на монопола на БТК, така и върху конкуренцията на телекомуникационния пазар, обяви Елена Георгиева. Междувременно вчера транспортната комисия в парламента започна обсъждане на Закона за далекосъобщенията. Депутатите не преминаха към гласуване на отделни текстове от него, защото не са известни становищата на комисиите по евроинтеграция и по медии. От транспортно министерство уточниха, че Еврокомисията е одобрила промените, и настояха законът да бъде гласуван преди юни 2003 г. След това се предвиждат нови евродирективи. Интернет операторите ще бъдат лицензирани за достъп до мрежата на БТК, заяви Георгиева. Доставчиците на услугата пренос на глас по Интернет не спазват изискването за скорост. Регулаторът не може да влезе в офисите и да провери скоростта. Според Георгиева досега пазарът е прекалено либерален и нерегламентиран. 
 
НОВИ ЦЕНИ 
Ако промените на цените се одобрят, цената на един импулс без ДДС ще се увеличи от 7 на 8 стотинки. Импулсите по 1 ст. се намаляват от 40 на 30 месечно. Поевтиняват международните разговори средно с 16%, таксата за откриване на телефон пада от 100 на 90 лв. КРС е препоръчала на БТК до края на 2003 г. да въведе за част от населението месечна такса от 2 лв. за домашен телефон. Срещу нея абонатите ще имат право на 10 импулса от по 1 ст. Останалите импулси ще се таксуват по 40-50 ст. Абонатите, които плащат пълната такса от 10 лв. на месец, също ще плащат 10 импулса по 1 ст., но следващите ще им бъдат таксувани по 9-10 ст. 
 

