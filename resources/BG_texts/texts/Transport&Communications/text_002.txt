ТЕЛЕФОННАТА компания АТ&Т несъмнено помни много по-добри времена от 2002 г. - само за първите девет месеца на годината продажбите са намалели с 9%, а натрупаните нетни загуби са скочили до 12.7 млрд. USD. Всичко това се отрази негативно на пазарната капитализация на компанията, която е един от 30-те компонента на Dow Jones Industrial Аverage. АТ&Т е специализирана в телефонните услуги между градовете, обслужвайки големи корпоративни клиенти, държавни институции и домашни потребители. Конкуренцията в отрасъла се отрази изключително негативно на продажбите, защото телефонните компании агресивно свалиха цените в опит да разширят пазарния си дял. В същото време големите корпоративни клиенти ограничават разходите си за комуникации и като резултат загубите в индустрията достигнаха колосални размери, въпреки че започна ограничаване на инвестициите от телекомите. 
За печалбата на акция на телефонната компания може да се каже, че през последната година е носила единствено приятна изненада за анализаторите. Очакванията и резултатите през миналата година обаче бяха чувствително по-ниски спрямо прогнозите за последното й тримесечие. Сега анализаторите чакат по 0.70 USD на акция в сравнение с 0.25 и реалните 0.30. В деня, когато корпоративните резултати за третото тримесечие излязоха, новините около АТ&Т движеха пазара нагоре, а самите книжа бяха доста търсени от инвеститорите. В очакване това да се случи отново и днес, когато стават известни данните за последните три месеца на 2002 г., трябва да се вземат предвид и някои факти от историята на фирмата. По финансови съображения АТ&Т уволни през последните 2 г. над 10 хил. служители. В началото на тази година АТ&Т обяви, че ще съкрати още 3500 свои служители, или близо 5% от персонала. За да реализира съкращенията на работни места обаче, компанията ще трябва да изплати обезщетения на уволнените служители на обща стойност 240 млн. USD. Сумата ще бъде отчетена за сметка на доходите на АТ&Т за последното тримесечие на 2002 г. Повече от половината от съкратените служители на компанията са от ръководния й персонал. Това е доказателство за затрудненията, които още ще се изпитват и през 2003 г. Дали инвеститорите ще приемат добре пак новина за по-добри финансови резултати, но гарнирани с извънредни разходи или отписване на активи, е трудно да се каже. Факт е обаче, че анализаторските оценки препоръчват компанията за покупки спрямо средната стойност на останалите в Dow 30. 

