СЪС СОБСТВЕНИ ИНВЕСТИЦИИ ДО 2005 Г. МРЕЖАТА НА БТК ЩЕ Е ЦИФРОВИЗИРАНА ЕДВА 65% 

С ЕЛЕНА ГЕОРГИЕВА, ИКОНОМИЧЕСКИ ДИРЕКТОР НА БТК, РАЗГОВАРЯ ИЛИАНА ТОНЧЕВА  


 
 
 
 ГОСПОЖО ГЕОРГИЕВА, КАКВО ПРОМЕНЯ ПАДАНЕТО, МАКАР И ФОРМАЛНО, НА МОНОПОЛА НА БТК ЗА АБОНАТИТЕ НА ТЕЛЕКОМА? 
- Падането на монопола на БТК от 1 януари 2003 г. според сега съществуващия закон за далекосъобщенията не променя нищо радикално за абонатите на телекома. БТК има своите инвестиционни програми и своите програми за подобряване на качеството на услугите, които ще бъдат въвеждани поетапно. За компанията е добре, че ще работи в конкурентна среда, за да не ни упрекват, че се държим като монополисти. С клиентите, които познаваме и които са важни за нас, никога не сме се държали като монополисти. В момента поне това обвинение трябва да отпадне. 
 
ДО КАКВА СТЕПЕН ЛИПСАТА НА ЗАКОН ЗА ДАЛЕКОСЪОБЩЕНИЯТА ПРЕЧИ ЗА ПАДАНЕТО НА МОНОПОЛА? 
- Липсата на нов закон не е наш корпоративен проблем. Това също не предполага радикални промени, тъй като съществуващите Интернет доставчици, които предоставят пренос на глас чрез Глобалната мрежа, ще бъдат лицензирани като алтернативни оператори. Освен това са издадени редица лицензи и преди тази дата за предаване на данни, за национален номер, за други видове услуги от Комисията по регулиране на съобщенията. Този процес е плавен. Преходният период от две години е именно за това - тези, които не са регистрирани или лицензирани, да получат достъп до мрежата на телекома. 
 
БТК ВСЪЩНОСТ РАБОТИ В УСЛОВИЯТА НА КОНКУРЕНЦИЯ ОТ ДВЕ ГОДИНИ 
във връзка с VoIР услугите, която не е много лоялна от гледна точка на това, че не се спазва изискването за скорост от 250 милисекунди. Друг въпрос е, че самият регулатор не може да провери тези скорости, защото трябва да бъде допуснат до офиса на съответния доставчик 
Досега пазарът е бил твърде либерален и несъвсем регламентиран. Наличието на конкуренция e свързано с неребалансираните цени на БТК и с ниската цена на селищните разговори. 
 
СПОРЕД ВАС ПРОТИВОРЕЧИ ЛИ ДОГОВОРЕНИЯТ С ЕВРОСЪЮЗА ДВЕГОДИШЕН СРОК ЗА ПАДАНЕТО НА МОНОПОЛА НА БТК НА ТЪРГОВСКИТЕ ПРАВИЛА НА ПАЗАРА? ИМАШЕ ОБВИНЕНИЯ ОТ АЛТЕРНАТИВНИ ОПЕРАТОРИ, ЧЕ ПОРАДИ ЛИПСА НА СИСТЕМА ЗА РАЗХОДООРИЕНТИРАНИ ЦЕНИ ДО ДВЕ ГОДИНИ БТК ЩЕ ИМА ВЪЗМОЖНОСТ ДА СУБСИДИРА ДЕЙНОСТИТЕ СИ И ДА ЕЛИМИНИРА КОНКУРЕНЦИЯТА ОЩЕ ПРЕДИ ТЯ ДА СЕ Е УСТАНОВИЛА НА ПАЗАРА. 
- Двегодишният преходен период е изискване по гл. 19 от преговорите ни с Европейския съюз, който трябва да се спазва. Според мен има реално отпадане на монопола. По въпроса за достъпа до мрежата на БТК трябва да се имат предвид техническите възможности. За да се въведе цифровата абонатна линия или технологията DНL, e необходимо наличието на медна мрежа, която да е свободна. В големите градове като София, Пловдив и Варна в момента върви цифровизация и мрежата повече от 50% не е свободна. Степента на цифровизация е ангажимент на държавата, а не на БТК. Не може някой просто да каже от тази дата това става и то наистина да стане. Трябва да има още и определени правила как се предоставя медна мрежа на пазара. БТК има разработена система за разпределяне на разходите. Тя трябва да се утвърди в качеството на методика от Комисията за регулиране на съобщенията. Предполагам, че ще спазим срока, определен от Евросъюза. 
 
ТОВА ПРЕДПОЛАГАМ ОЗНАЧАВА, ЧЕ ДВЕГОДИШНИЯТ СРОК НЕ МОЖЕ ДА БЪДЕ СЪКРАТЕН НАПОЛОВИНА, ЗА КОЕТО НАСТОЯВАТ ИНТЕРНЕТ ОПЕРАТОРИТЕ? 
- Поетапно ние включваме в нашите проекти възможността за разширяване на мрежата. В момента ни атакуват и кабелни оператори за разширяване на националната мрежа, в която те да се включат. Друг е въпросът, че в България единственият оператор, който строи, е БТК. За това са необходими разрешения от общините, от НЕК, от ВиК, от всички инфраструктури, които имат такава мрежа. Така отговарям на обвиненията, че всъщност тази мрежа е строена с парите на данъкоплатците. 
Всичко, което е направено след 1992 г., когато БТК се регистрира като дружество с държавен капитал, е утроено. Телекомът плаща огромни данъци на държавата в размер на 300 млн. лв. годишно. До 2005 г. трябва да се създаде капацитет за изграждане на медна мрежа. Това изисква не толкова пари, колкото време и усилия. Всичко се прави по Закона за обществените поръчки - да бъде на най-ниската цена, при най-добрите условия. Освен това трябва да бъде одобрена системата за разпределение на разходите от КРС, както и да бъде определен начинът за публично предлагане, също одобрен от КРС. В момента ние предоставяме за наемане аналогови линии, както и добре разработена система за достъп до цифрови линии. Засега обаче регулаторът не ни задължава да предоставяме достъп до цифрови линии. Тя се предоставя чрез ребалансиране на цените, т. е. увеличават се цените на аналоговите телефонни разговори, а цифровите се намаляват. По този начин стимулираме развитието на цифровите линии. 
 
КОГА ЩЕ БЪДЕ ГОТОВ СОФТУЕРЪТ НА СИСТЕМАТА, КОЯТО ЩЕ ПОЗВОЛИ ДОСТЪП ДО МРЕЖАТА НА БТК? 
- Той вече е готов, приготвен е и за утвърждаване от регулатора. Очакваме да го въведем скоро. 
 
ЩЕ ИМА ЛИ ПОВИШЕНИЕ НА ЦЕНИТЕ НА ГЛАСОВИТЕ ТЕЛЕФОННИ УСЛУГИ И ОТКОГА? 
- Надяваме се повишението да е от началото на февруари, което на практика е увеличение на цените на аналоговите и намаление на цифровите телефонни услуги с 2%. Цената на един импулс ще се увеличи от 7 на 8 ст. Предложили сме и намаление за международните разговори с 16%. Това обаче зависи от регулатора КРС. Засега няма да обявяваме точните цени, защото все още продължават преговорите с Комисията по регулиране на съобщенията. Тези промени едва ли ще повлияят върху обикновените ни клиенти. Друго изискване на регулатора е БТК да ребалансира тарифите и да представи разходоориентираните цени до края на 2003 г., което означава, че измененията ще се въвеждат поетапно, за да бъдат възприемани по-лесно от населението. 
 
КАК ЩЕ СЕ ОТРАЗИ ЗАБАВЯНЕТО НА СДЕЛКАТА ЗА ПРИВАТИЗАЦИЯ НА БТК ВЪРХУ ИНВЕСТИЦИОННИЯ ПРОЦЕС В ТЕЛЕКОМА? 
- Засега това все още не влияе върху инвестиционния процес. Ако за шестте години, през които на практика се намираме в приватизационна процедура, не сме инвестирали, щяхме да сме в много тежко финансово положение и държавата нямаше да може да изпълни нито един от ангажиментите си. Смятаме, че БТК ще генерира достатъчно собствени средства, които да реинвестира през 2003 г. За осъществяването на бърза цифровизация обаче е необходимо да привлечем повече външни инвестиции. При положение, че бъде осигурено такова финансиране, готови сме да започнем ускоряване на процеса на цифровизация. 
 
АКО ОСТАНЕМ САМО С ВЪТРЕШНО ФИНАНСИРАНЕ, ДО 2005 Г. ЩЕ УСПЕЕМ ДА ЦИФРОВИЗИРАМЕ МРЕЖАТА ОКОЛО 60-65% 
За нас е важно да има масова цифровизация от гледна точка на това, че самата мрежа на БТК става по-ефективна, повишава се качеството на услугите. 
 
БИХА ЛИ МОГЛИ ГОЛЕМИ БЪЛГАРСКИ КОМПАНИИ ДА ПОЛУЧАТ ЛИЦЕНЗ ЗА ОСЪЩЕСТВЯВАНЕ НА ГЛАСОВИ ТЕЛЕФОННИ УСЛУГИ ЧРЕЗ ИЗГРАЖДАНЕ НА СОБСТВЕНИ МРЕЖИ? 
- Има интерес за изграждане на собствени мрежи най-вече от кабелните оператори. Не ми е известно някой друг в страната да строи такава мащабна като на БТК мрежа. Когато е възможно, ние сме готови да предоставяме услуги и достъп до мрежата, за да могат клиентите да ползват услуги с максимално добро качество. 
 

