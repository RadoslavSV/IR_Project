Мачът на звездите в НХЛ получи приход от $18 милиона
ВЕСЕЛИН КАРАИВАНОВ 3/2 - 14:37 ч.

   

Вратарят Марти Турко (35) от отбора на Запада спасява дузпа, изпълнена от Алексей Ковальов (вляво) в 53-ия мач на звездите от НХЛ. Представителите на Запада спечелиха мача след продължения и изпълнения на наказателни удари с 6:5. Снимка: "Ройтерс" 
 

Традиционният мач на звездите от Запада и Изтока, играещи в Националната хокейна лига на Северна Америка и Канада (НХЛ), ще донесе приход на организаторите му между 15 и 18 милиона долара, информира вестник "Уошингтън пост". Непоредствено след успеха на представителите на Запада с 6:5 след изпълнения на дузпи изданието обяви, че сумата е събрана от продажбата на телевизионни права и от потока туристи в град Сънрайз в американския щат Флорида, домакин на срещата. Според информация на вестника повече от 25 000 души са посетили този уикенд града с надеждата да наблюдават на живо мача, като само 10 000 от тях са успели да си подсигурят билети за двубоя. Срещата между сборните отбори на Изтока и Запада бе предавана пряко от рекорден брой телевизионни канали - ЕSРN, ЕSРN2, СВС, ТSN, RDS/SRС и АВС, който подписа контракт и за излъчването на финалите за купа "Стенли". Преди мача на звездите бе оповестено, че са подновени и договорите за спонсорство на лигата с единадесет компании, между които са гиганти като Сoca-Сola и Nextel. Новите попълнения в дългия списък са пет фирми, между които е известният производител на играчки LЕGО и веригата луксозни хотели Starwood, уточнява "Вашингтон пост". 

Мачът, който се игра в Сънрайз, завърши след редовното време с равенство - 5:5. В продълженията двата отбора играха предпазливо и не си отбелязаха гол. При изпълнението на дузпи имена като Сергей Фьодоров, Алексей Ковальов и Мирослав Сатан не реализираха за отбора на Изтока, докато нито един от играчите на противниковия отбор не допусна грешка. Единственият гол за Изтока реализира младият Дани Хейтли. Двадесет и две годишният нападател на "Атланта трейшърс" бе определен и за най-полезния играч в мача, след като обтеляза общо четири гола в противниковата врата и асистира за петото попадение на своя тим. За Хейтли, за когото това е втори сезон в най-комерсиалната хокейна лига в света, това е първо участие в Мача на звездите. Статистици припомнят, че преди 22-годишното крило в двубой между Изтока и Запада по четири гола са вкарвали само легендарният Уейн Грецки (1983), Марио Лемьо (1990), Винсънт Дамфюс (1991) и Майк Гарнър (1993). 

"Дани Хейтли бе единственото хубаво нещо на леда, което зарадва зрителите в митичния мач на звездите, отбеляза Дон Виткевич, специален коментатор на телевизия СNN. Усетът му за гол и пласиране на леда напомниха за най-силнте години на Грецки и Лемьо. Лигата преживява най-тежката криза от дълги години насам и само млади и талантливи момчета като Дани ще върнат интереса към този спорт." 
