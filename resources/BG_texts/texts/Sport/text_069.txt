Расизмът по полските стадиони достига огромни измерения
МЕТОДИ ЗДРАВКОВ 20/2 - 14:42 ч.

   

През последните няколко години насилието по футболните стадиони в Полша, породено от расизма на запалянковците към цветнокожите играчи от първенството, стигна огромни измерения, съобщава в репортаж от Варшава португалският спортен вестник "Рекорд". Според изданието това явление е пълен парадокс, след като през втората световна война, войските на Адолф Хитлер унищожават почти цялата полска страна. 

Според публикацията, която е сред най-стойностните медийни изследвания на футболното хулиганство в последните години, тарторът на агитката на "Легия" (Варшава) Дамиан Микулски излежава деветгодишна присъда заради убийство на петнадесетгодишно момче, което е носило фланелка на противников отбор. Въпреки ефективните мерки на правосъдието насилието все повече нараства. По стадионите могат да се видят най-разнообразни нациски плакати и пречупени кръстове. Според "Рекорд" най-мразеният играч сред феновете е първият цветнокож футболист в националният отбор на страната - Емануел Олисадебе. По време на мач привържениците, вместо да подкрепят националите, скандират "Оли, Оли, теб цялата страна те мрази". Друг от изпатилите играчи заради расизма в Полша е двадесетгодишният нигериец Адени Агбехуле. "За четири години играх в пет клуба и през този период имах доста конфронтации заради цвета на кожата ми. На първата тренировка в един тим треньорът поздрави всички играчи освен мен. Малко след това един от съотборниците ми ме удари и трябваше да напусна клуба, разказва Агбехуле. Преминах в отбора "Одра Ополе", като мислех, че там ще намеря спокойствие. Но във всеки мач публиката правеше шумове на маймуни и дори след една среща се нахвърлиха върху мениджъра ми с въпроса защо е довел негър в града. След това получих няколко удара и паднах на земята, като продължаваха да ме ритат. Дори и съдиите са настроени негативно към цветнокожите играчи. По време на един мач получих рана на главата, от която течеше много кръв, а съдията, вместо да разреши на докторите да влязат на терена, ме попита дали да ми даде банан, за да стана", споделя още Агбехуле. 

Най-сериозният инцидент се разиграва обаче през октомври миналата година, когато нигерийският футболист е замерван с банани по време на мач, а след това е зверски пребит. Според част от общественото мнение в Полша футболната федерация на страната осъзнава сериозността на проблемите по стадионите, но нищо не прави по въпроса. Оправданието на президента на федерацията Михал Листкевич е, че за повечето ръководители на футбола такъв проблем не съществува, защото те не познават расиските символи. Поради тази причина антифашиските организации в страната са решили да потърсят помощ от ФИФА и УЕФА, които вече на няколко конгреса обсъждаха проблема с расизма. 
