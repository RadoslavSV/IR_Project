Лидерът в Испания загуби с 0:3 в областното дерби на Баския
МЕТОДИ ЗДРАВКОВ 3/2 - 14:24 ч.

   

 
 
Най-скъпият футболист в света - халфът на "Реал" (Мадрид) Зинедин Зидан (вдясно), се опитва да запази топката от полузащитника на "Еспаньол" Доморо. Мачът между двата отбора на стадион "Луис Компанис" в Барселона завърши наравно 2:2. Снимка: "Ройтерс" 
 

Лидерът в испанското първенство "Реал сосиедад" претърпя първото си поражение през този сезон, след като загуби с 0:3 в супердербито на областта Баския срещу "Атлетик" в Билбао. След 12 победи и седем равенства от началото на сезона тимът на френския треньор Рейнал Дению беше надигран от най-титулувания баскийски тим пред 40 000 темпераментни запалянковци на стадион "Сан Мамес". Въпреки това съставът от град Сан Себастиан продължи да води в класирането с актив от 43 точки, с четири повече от втория "Реал" (Мадрид). 

Треската за този мач беше невероятна, като според испанските медии "Атлетик" дори е ползвал подкрепата на 2000 привъженици на "Реал" (Мадрид), дошли в Билбао да викат срещу съперника на столичния тим за титлата. Техният отбор обаче пропусна възможността да съкрати аванса на "Реал сосиедад", завършвайки 2:2 с "Еспаньол" в Барселона. За "Атлетик" два гола вкара испанският национал Хосе Ечеберия от статични положения, а към края на мача Ескеро се разписа за крайното 3:0. Това беше първа загуба за "Реал сосиедад" от общо 22 мача насам - 19 за настоящия сезон и три от предишния. Освен това "Сосиедад" не беше губил на стадион "Сан Мамес" в Билбао в последните девет години. "Атлетик", който е третият по успеваемост отбор в историята на испанския футбол след "Реал" и "Барселона", имаше осезателно надмощие през целия мач, а неговият германски треньор Юп Хайнкес бе подбрал възможно най-подходящата тактика. Срещата не бе от най-зрелищните заради проливния дъжд, който се изсипа по време на двубоя и принуди двата тима повече да разчитат на силова игра, отколкото на характерните за баскийския футбол импровизации. 

След мача френският треньор на "Реал сосиедад" Рейналд Дению заяви, че все някога е трябвало да загубят за пръв път, и отдаде дължимото на съперника. 

Дербито на Баската област между "Атлетик" (Билбао) и "Реал сосиедад" е едно от най-старите в Испания, а Билбао е първият град, в който английските моряци са внесли играта футбол през 19-ти век. Характерно за тези мачове е дружелюбното поведение на привържениците на двата отбора. По традиция трансферната политиката на "Атлетик" (Билбао) е винаги клубът да залага на играчи от Баската област независимо от представянето на тима и да не привлича състезатели от други части на Испания. През 90-те години този клуб привлече френския национал Биксент Лизаразу, след като проучи корените му и установи, че има баски произход. За треньорите това правило не важи, като в момента наставник на тима е германският специалист Юп Хайнкес. "Реал сосиедад" е с по-малко успехи от "Атлетик", като най-осезателното му превъзходство бе в началото на 80-те години, когато отборът стана шампион, а в състава му играеха доста национали начело с вратаря Луис Арконада. Точно този отбор обаче беше отстранен от ЦСКА в турнира за Купата на европейските шампиони след 0:0 в София и победа за българския тим с 1:0 в Сан Себастиан с гол на Цветан Йончев. Този мач се води и за най-силния в кариерата на бившия национален вратар Георги Велинов. За разлика от "Атлетик" в последните години отборът от Сан Себастиан залага на повече чуждестранни играчи. В момента там играят седем чужденци, между които са сръбският нападател Дарко Коваченич, руският полузащитник Валерий Карпин и турчинът Нихат Кахвечъ. "Атлетик" обаче е представен по-масово не само в националния тим на Испания, но и в ръководството на футбола в страната - бившият футболист на тима от Билбао Мигел Анхел Виляр в момента е президент на федерацията, а националният селекционер Иняки Саец също е бивш състезател на този отбор. 
