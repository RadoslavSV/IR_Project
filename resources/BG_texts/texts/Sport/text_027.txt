ШЕФОВЕТЕ на Формула 1 са изпратили гневно писмо до Европейския съюз за това, че е скъсил крайния срок за въвеждане забраната за спонсорството на производители на тютюневи изделия. Писмото предупреждава, че с този акт ЕС може да хвърли спорта във финансова криза. 
След проведената в Париж среща на FIА, световната спортна организация, нейният президент Макс Мозли е написал писмото до европейския комисар по здравеопазването Дейвид Бирн. В него той протестира срещу решението, прието миналия месец, предвиждащо рекламите на цигари да бъдат забранени след юли 2005 г. 
Предишната директива на ЕС, утвърдена през 1998 г., посочваше октомври 2006 г. като вероятния срок, след който рекламите на цигари трябва да бъдат забранени. "Предвид тази директива много екипи на Формула 1 сключиха договори с тютюневи компании до този срок. Откровено казано, ФИА е изненадана от демонстрираната непоследователност на Европейската комисия. Слабата й реакция на нашата загриженост показва, че тези хора слабо разбират създадените по този начин проблеми и са в пълно неведение за техните последици", се казва в писмото. 
ФИА обвини ЕС в непоследователност на усилията му да убеди Европейския парламент да върне първоначално определената крайна дата. По-ранният краен срок ще застраши плановете за доброволен отказ на тютюневите компании от реклама на цигари, предвидена за 2006 г., тъй като страните извън ЕС ще "експлоатират хаоса, за да привлекат реклами без всякакви ограничения". 
Състезанието за белгийската Гран при, предвидено за 2003 г., беше вече отменено заради забраната на спонсорство на тютюневи компании, която Белгия доброволно наложи. 
"Налагайки срок, по-ранен от световния, ЕС ще принуди екипите на Ф1 да търсят състезания извън съюза за времето между юли 2005 и октомври 2006 г., за да спазят договорите си за реклама", подчертава писмото. 
Директива на ЕС предлага забраната да засегне рекламите на тютюневи изделия по телевизията, в печата и в Интернет. Британският министър на здравеопазването Алън Милбърн определи предложението, което позволява реклами на тютюневи изделия в кина, по стени, на дрехи и на постери, като твърде меко. 
