"Рено" започва сезона във Ф1 с 95 милиона лири 
"ДНЕВНИК" 20/1 - 17:46 ч.

   

 

Едноименният отбор на френския автомобилен концерн "Рено" ще разполага с бюджет от 95 милиона паунда за предстоящия сезон във Формула 1, който се открива с Гран при на Австралия на пистата "Албърт парк" на 9 септември. По този показател екипът е на шеста позиция непосредствено след "Ферари" (275 милиона), "Макларън" (180), "Уилямс" (180), "Тойота" (135) и БАР (110). За да гарантира финансовата си стабилност през новия сезон, ръководството на "Рено" преподписа в Люцерн (Швейцария) контракта си с основния спонсор на отбора - цигарения концерн Мild Seven. Сумата по договора, който е за период от една година, не беше обявена. 

"Продължавайки сътрудничеството си с Мild Seven, ще подсигурим средства за изпълнение на амбициозна програма за този сезон - обясни директорът на отбора Флавио Бриаторе. - Целта ни е да успеем в 80% от стартовете да финишираме преди колите на "Макларън" и "Уилямс", въпреки че много коментатори ги считат за по-съвършени в технологично отношение." 

Бриаторе уточни, че промяната в болида на "Рено" за новия сезон ще бъде основно по отношение аеродинамиката, издръжливостта на шасито, големината на резервоара и вариативността при определяне стратегията за всяко състезание. Този сезон колите на тима ще бъдат значително по-малки, а въздушните колектори за охлаждане на двигателя ще са с увеличени размери. Задната част и принадлежащият й спойлер ще бъдат комбинирани с нова скоростна кутия и по-обтекаем нос, който ще бъде повдигнат с близо 15 милиметра. 

Главният инженер на тима Жан-Жак Хис гарантира, че олекотеният V-образен десетцилиндров двигател ще бъде разположен по-ниско спрямо предходната 2002 година, което ще подобри стабилността на болида. Мощността на агрегата е повишена от 800 до 890 конски сили, като по този начин двигателят ще се доближи максимално до параметрите на моторите на БМВ (900 конски сили) и "Ферари" (890 конски сили). 



