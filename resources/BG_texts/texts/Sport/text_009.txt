Малеева стигна за пети път до третия кръг в Мелбърн
МИЛЕН ГАНЕВ 16/1 - 17:23 ч.

   

 
 
Магдалена Малеева ликува след спечелена точка по време на мача срещу корейката Чо Йон-Чон. Снимка: Ройтерс 
 

Единствената българска представителка на Откритото първенство на Австралия по тенис - Магдалена Малеева, се класира за пети път в кариерата си в третия кръг от общо десет участия в турнира, след като победи трудно корейката Чо Йон-Чон с 2:6, 6:4, 6:1. Мачът на Малеева с първата ракета на Република Корея продължи почти два часа. Най-малката от трите сестри Малееви, която е поставена под номер 11 в основната схема на първенството в Мелбърн като 14-а в световната ранглиста на Тенис асоциацията за жени (WТА), с точно 50 места пред Чо, вече има две победи от две срещи и тенисистки от Република Корея. 

С втората си победа на сингъл първата ни ракета си осигури около 31 000 щатски долара от наградния фонд на турнира. Към тях тя ще прибави и половината от сумата за отпадане в първия кръг на двойки, която е общо около 5300 щатски долара. Следващата съперничка на най-добрата ни тенисистка ще бъде рускинята Елена Бовина, поставена под номер 20 в схемата и 23-а в световната ранглиста. Двубоят ще се състои вероятно в събота. Бовина, която е висока 1.88 метра и е тренирала в прочутата школа на Ник Болетиери във Флорида, САЩ, победи безапелационно италианката Рита Гранде с 6:1, 6:2 за 55 минути, а в първия кръг нямаше проблеми и срещу сънародничката си Вера Звонарьова, срещу която спечели с 6:2, 6:1 за 49 минути. Малеева има две победи от двете си досегашни срещи с рускинята, която отпадна в първия кръг на турнира в двете си предишни участия на Аustralian open, но стигна до четвъртфиналите на U.S. Оpen миналата година. 

Световните агенции разпространиха новината, че бившата номер 1 в света Мартина Хингис (Швейцария) може изобщо да не се завърне на корта. В интервю за "Нойер цюрихер цайтунг" от сряда Хингис заяви, че перспективата да приключи кариерата си на професионална тенисистка още на 22 години е напълно реална заради проблемите с контузии в краката. Швейцарката, която има в кариерата си пет титли на сингъл от турнирите за Големия шлем и се задържа общо 209 седмици начело в световната ранглиста, спечели Откритото първенство на Австралия в три поредни години, първия път едва на 16 години и три месеца, и игра на финала шест пъти поред, преди да пропусне турнира тази година. Тя има в кариерата си общо 40 титли на сингъл и 36 на двойки, от които девет за Големия шлем, и е спечелила над 18 милиона долара от наградни фондове. Хингис, която е считана от мнозина специалисти за най-интелигентната и най-разнообразно играеща тенисистка през последните години, претърпя операция на десния глезен през октомври 2001 г. и на левия глезен през май 2002 г. През 2001 г. тя заведе дело с иск за 40 милиона долара срещу италианската компания за спортна екипировка "Серджо Такини", с която имаше петгодишен договор, с мотива, че дефектни тенис обувки са причина за здравословните и проблеми, и подписа нов договор с "Адидас". След втората операция Хингис не участва в "Ролан Гарос" и "Уимбълдън" - първите два турнира за Големия шлем, пропуснати от нея от началото на професионалната и кариера през 1994 г., и се завърна на корта през август, но през октомври отново беше принудена да започне възстановителни процедури. 


