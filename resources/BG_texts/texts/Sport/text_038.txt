Третата загуба на "Левски" влоши позициите на треньора Муслин
ВИКТОР КИРКОВ 4/2 - 18:36 ч.

   

Позициите в "Левски" на старши треньора Славолюб Муслин се разклатиха още повече във вторник, след като отборът му понесе трета загуба от общо четирите играни мача в предсезонната подготовка. Сините загубиха с 0:1 на турнира "Владимир Грашнов" Албена от сръбския тим "Железник" (Белград), който е втори в първенството на страната си. Гола за победата на "Железник" отбеляза бившият нападател на "Левски" и "Славия" Петър Шопов, който сега играе в състава от Белград. 


Муслин, срещу чиято работа има доста критики сред ръководителите на клуба, се опита да оправдае поражението с лошия терен малшанса в нападение. Твърде вероятно е, ако "Левски" не спечели турнира след оставащите два мача с украинския "Стал" и "Славия", шефовете на "Левски" да използват тези резултати като повод за раздяла с Муслин, и да потърсят отново услугите на Димитър Димитров-Херо, който в момента води "Локомотив" (Пд). 


"Резултатът не е реален, тъй като ние заслужавахме да победим, каза Муслин след мача. Бяхме по-добри от "Железник" и имахме 7-8 стопроцентови голови положения. Съперникът ни нямаше нито едно, а успя да ни отбележи гол. Условията за игра и теренът бяха изключително лоши и по-добре беше да не играем въобще." Той отново заложи на тактическа схема 3-5-2. На вратата бе Георги Петков, а като последен в отбраната започна 32-годишният Саид Ибраимов, въпреки че досега в "Нафтекс" играеше халф или централен защитник. Останалите в защитата на "Левски" бяха Илиян Стоянов и Георги Марков, който към края на мача се сби с двама от сръбските футболисти. Като десен халфбек бе включен юношата Живко Миланов, въпреки че по принцип играе отляво. По лявото крило започна еквадорецът Мануел Мендоса. Опорни халфове за сините бяха Антон Костадинов и сърбинът Саша Зимунич, а офанзивен - Димитър Телкийски. В нападение Муслин заложи на Тодор Колев и Марсело Вава. През първото полувреме двата отбора играха равностойно и създадоха по няколко голови положения, като Димитър Телкийски дори уцели гредата след пряк свободен удар. Колев също пропусна две положения за сините и през втората част бе заменен от Георги Чиликов. Най-добре за "Левски" играха Костадинов и Миланов. Единствения гол в мача отбеляза Петър Шопов в 55-ата минута, като засече центрирана отляво топка. "Победихме заслужено и се радвам, че аз отбелязах гола, тъй като когато играх в "Левски" не успях да се наложа по една или друга причина. Сега се надявам някои хора да са оценили дали са загубили, че не съм останал на "Герена"", каза след срещата Шопов. 


Загубата от "Железник" бе трети неуспех за сините футболисти от началото на подготвителния период. В предишните си три контролни срещи от началото на подготовката, играни в Анталия "Левски" записа две загуби - от "Газиантепспор" (1:2) и "Славия" (Прага) (0:1) и една победа срещу "Обилич" (2:1). 


В другата среща от турнира "Славия" победи с 3:1 украинският "Стал" (Алчовск). Двубоят започна с час и половина закъснение заради ниските температури и замръзналите игрища. Два от головете за белите отбеляза голмайсторът Мартин Кушев (33-дузпа, 87), а третият бе дело на сръбския нападател Борко Маринкович (74). Единственият гол за украинците отбеляза Виктор Игнатенко (55). Мартин Кушев пропусна да вкара дузпа в 64-та минута, като уцели страничната греда на противниковата врата. 

