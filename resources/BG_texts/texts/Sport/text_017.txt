"Далас" претърпя трето поредно поражение в НБА
МИЛЕН ГАНЕВ 20/1 - 14:55 ч.

   

 
 
Гардът на "Орландо" Трейси Макгрейди виси от ринга, след като е отбелязал кош на пред погледа на центъра на "Раптърс" Антонио Дейвис през втората половина на мача в Торонто. Снимка: "Ройтерс" 
 

Лидерът в НБА "Далас маверикс" продължи колебливите си изяви, след като беше победен като гост от "Сиатъл суперсоникс" с 85:81 и допусна трето поредно поражение от началото на редовния сезон. "Далас" продължава да има най-добри показатели в лигата (31 победи и осем загуби), но след трите поражения срещу съперници от Западната конференция - с 94:123 срещу "Сакраменто кингс", със 106:111 срещу "Финикс сънс" и последното срещу "Сиатъл", вече не е смятан за безспорен фаворит в надпреварата за шампионската титла. 

Рашард Люис имаше основен принос за успеха на "Суперсоникс", като вкара последните четири решаващи точки за отбора си в мача и завърши с общо 19 точки и 13 борби. Резервата Предраг Дробняк добави 19 точки за домакините, а в състава на "Маверикс" дебютира французинът Антоан Ригодю, който престоя на терена пет минути и не успя да отбележи кош. За гостите най-добре се представи Дирк Новицки (15 точки, 14 борби и шест асистенции), Майкъл Финли вкара 16 точки, Стийв Неш и Ник ван Ексъл завършиха с по 14, а отборът остана далеч под средната си резултатност на мач за сезона (102.6 точки). Успехът дойде точно навреме за "Сиатъл", който започна годината с шест поредни загуби, преди да вземе в петък първата си победа в мача срещу "Мемфис гризлис". В "Далас" вероятно са приели с облекчение факта, че приключиха серията си от четири гостувания, по време на която записаха само един успех. 

В другия мач за вечерта "Торонто раптърс" загуби като домакин от "Орландо меджик" с 93:101. Великолепен мач срещу бившия си отбор изигра звездата на "Орландо" Трейси Макгрейди, който завърши с 35 точки, 11 борби и осем асистенции. Макгрейди, който в момента оглавява класацията по резултатност в НБА със средно по 30 точки на мач, игра три сезона за "Торонто", преди да подпише със сегашния си отбор като свободен агент. Гостите, в чийто състав липсваха контузените Грант Хил и Майк Милър, взеха първа победа в последните си три мача. Най-резултатен за "Раптърс" беше Морис Петерсън с 25 точки, а звездата на домакините Винс Картър пропусна 21-и пореден двубой заради проблеми с коляното. Без Картър "Торонто" загуби 15 от последните си 17 срещи и остава предпоследен в Централната дивизия на Изток с 10 победи и 31 поражения. Феновете дори освиркаха треньора Лени Уилкинс при представянето му преди мача. Ако запише още 19 загуби, Уилкинс ще изравни рекорда на Бил Фич за най-много поражения като наставник на отбор в НБА. 



