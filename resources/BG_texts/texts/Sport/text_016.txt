Триумфът на Дафовска стана тема за коментари в Германия
ВЕСЕЛИН КАРАИВАНОВ 20/1 - 18:12 ч.

   

 

Победата на българската биатлонистка Екатерина Дафовска в преследването на 10 километра в германския зимен център Руполдинг в неделя, предизвика поредица коментари в местната преса. Успехът на олимпийската шампионка от Нагано`98 беше оценен по достойнство, въпреки че в това тя успя да измести от първото място младата надежда на домакините Мартина Глагов. Германските журналисти отбелязаха и факта, че зад Дафовска остана и рускинята Светлана Ишмуратова. Успехът на българката е трети за този сезон, като по този начин тя увеличи аванса си като лидер в класирането за Световната купа и водач в подреждането за малките кристални глобуси в спринта, преследването и масовия старт. 

"Българската биатлонистка Екатерина Дафовска е следващата Магдалена Форсберг в женския биатлон", написа германският всекидневник "Кьолнер щадт анцайгер". Специалният коментатор на изданието Уве Йенч направи този изключителен комплимент на българката в свой материал в понеделник, ден след финала на преследването на десет километра за жени. Спортният журналист е категоричен, че най-успешната българска биатлонистка, е безапелационна в бягането и в сравнение с миналия сезон е усъвършенствала и стрелбата си, което максимално я доближава по качества до звездата на женския биатлон. Необходимо е още малко време на Екатерина Дафовска да докаже, че златният олимпийски медал от игрите в Нагано не е плод на случайността, подчертава Йенч. Николай Щрумпф, коментатор на германския телевизионен канал ZDF, отбеляза че и останалите момичета в българския национален отбор са израстнали в спортно-технически аспект и това се отразява положително на класирането им във всеки старт. Той твърди, че промяната се дължи на изменение в програмата и методите за физическа и стрелкова подготовка. 

Биатлонът се утвърди като един от водещите зимни спортове през последните няколко години, като засега отстъпва само на алпийските ски и спринтовите дисциплини в ски-бягането. По официална информация над 16 000 човека са гледали наживо стартовете от СК в Руполдинг миналия уикенд, което се определя като истински рекорд за подобен род състезание. Зрителският интерес е причина с всяка изминала година да расте и наградният фонд на стартовете, валидни за Световната купа, както и на отделните турнири. По непотвърдени данни призьорите в деветте кръга в календара на СК трябва да си разпределят общо 3.4 милиона евро, докато сумата за миналата година е била с 20 % по-ниска. Средставата се подсигуряват от продажбата на телевизионни права, както и от договори за реклама с компании като "Рургаз", "Висман" и "Кромбахер". За интересът към биатлона говори и фактът, че с прякото излъчване на кръговете са се ангажирали водещи европейски телевизии като Еurosport, германските АRD и ZDF, норвежката NRК и финландската YLЕ. Сигнал от стартовете от СК препредава и Българската национална телевизия (БНТ). 

С оглед високите приходи за организацията на кръговете в календара премиите за състезателите нарастнаха с близо 10% в сравнение с миналия сезон, според информация в германския всекидневник "Билд ам зонтаг". Екатерина Дафовска, например, от началото на сезона е спечелила 34 575 евро от наградни фондове. За цялата 2002 година българката получи приблизително същата сума, като близо половината от нея - 32 500 лева, беше като награда за петото й място с щафетата ни от олимпиадата в Солт Лейк Сити. 



