Световен печат:Разпродажбата на един шампионски тим
"ХАНДЕЛСБЛАТ" 16/1 - 16:58 ч.

   

 

Серджо Краньоти не си е представял така своя 63-и рожден ден. Предприемачът стоеше като вкаменен в тъмната си лимузина и гледаше отнесено. Току-що неговите досегашни най-добри приятели и търговски партньори му бяха показали, че чашата на търпението вече е преляла и неговото присъствие е нежелано. 

Последиците: оттегляне от директорския пост на затъналия в дългове консервен концерн "Чирио дел Монте" и, което е по-важното за Краньоти - от президенството в изпадналия на практика в състояние на неплатежоспособност футболен клуб "Лацио" (Рим). "Вrutta figura" - шепне един от феновете, с което има предвид, че този човек вече вече е в немилост и сред обществото на тифозите. Славните дни при спечелването на шампионската титла през 2000 г. отдавна са забравени. Краньоти трябва да запомни следното: тук славата е по-преходна от всяко друго място. 

Играчите на "Лацио" обаче все още не са загуби мотивацията си: Стефано Фиоре спринтира като бесен, неговото високо центриране попада върху главата на Клаудио Лопес, който със силен удар изпраща топката в мрежата. "От няколко месеца не получаваме заплати, но въпреки това ни доставя огромно удоволствие да ираем за "Лацио", диктува след мача Фиоре пред записващите в бележниците си репортери. 

Футболен абсурд. Въпреки че "небесносините" загубиха почти всичките си суперзвезди, "Лацио" играе през този сезон като онази струваща десетки милиони трупа, която преди три години спечели "скудетото". Трето място в класирането - след двата гранда от Милано - е наградата за най-красивия футбол в лигата. 

Краньоти обаче не може да се възползва от това нито като фен, нито като собственик на клуба. Защото през последните седмици търси отчаяно купувач за тима си, който през 1998 г. стана първият в Италия, пуснал свои акции на борсата. Говори се, че синът на либийския диктатор Кадафи проявява интерес. До момента обаче от това не е излязло нищо повече от договор за използването на тренировъчния лагер "Формело" на стойност половин милион долара. 

Възходът и падението на Серджо Краньоти носят в себе си нещо образцово, типично за следвоенното време в Италия. Защото това е историята на един човек, който се издигна сам и искаше да стигне до върха, успя да го постигне благодарение на своята интелигентност и безскрупулност, но след това изгуби чувство за мярка особено по отношение на границите на своите възможности и сега е изправен пред руините на бизнеса си. 

Италия е виждала много подобни случаи - може би най-впечатляващият беше този на кръстника на Краньоти, Раул Гардини, който се самоуби заради фалита на огромния агрохимичен конгломерат "Феруци" в началото на 90-те години. Гардини беше най-добрият учител на Краньоти - от него той научи как се оформят безрасъдно смели финансови конструкции, как се печели политическата класа и - преди всичко - как винаги да се представяш сам в нужната светлина. 

Затова решениета на Краньоти да купи "Лацио" през 1992 г. за около 30 милиона евро беше резултат по-скоро на логичната мисъл, отколкото на чувствата. Защото той знаеше, че само футболни меценати се издигат до ранга на най-влиятелните италиански "бизнесмени". Медийният магнат и настоящ премиер Силвио Берлускони притежава "Милан", династията Аниели - "Ювентус" (Торино), петролният индустриалец Масимо Морати е "Кръстника" на "Интер" (Милано), шефът на "Ферари" Лука ди Монтедземоло - на "Болоня". 

"Ангажиментите във футбола на водещите бизнесмени от страната могат да бъдат обяснени с една комбинация от суетност и пресметливост", анализира миланският социолог Гуидо Сорани. Това преплитане между голямата индустрия и спорта превърна италианската серия А във футболен Холивуд. Странната надпревара на "Кръстниците" за купи и титли доведе до огромните трансферни суми и заплати, както и до своебразно струпване на най-ярките звезди. 

Резултатът - освен "Ювентус" всички първодивизионни клубове от години търпят големи загуби. Само петте най-големи клуба при оборот от около 700 милиона евро за последната финансова година имат нетни загуби за 225 милиона - при "Лацио" сумата е 103 милиона. Ако досега щедрите президенти винаги компенсираха дефицита от собствените си средства, напоследък в системата се забелязват първите провали. Трудностите при продажбата на телевизионните права са част от причините за нарастващия драматизъм на ситуацията в лигата. Ако доскоро конкуриращите се платени канали "Стрийм" и "Телепю" непрекъснато стимулираха нарастването на цените на изключителните права при договорите с топ клубовете, бумът приключи с обявяването на тяхното сливане. 

Последиците: през лятото един от клубовете с най-големи традиции - "Фиорентина", притежаван от банкрутиралия търговец на филми Виторио Чеки Гори, вече се сгромоляса под тежестта на дълговете и изпадна в четвърта дивизия. По същото време Краньоти трябваше да продаде звездите Алесандро Неста и Ернан Креспо въпреки протестите на феновете на "Лацио", защото в противен случай клубът нямаше да получи лиценз. По ирония на съдбата тренорът на "Лацио" Роберто Манчини преди това беше във "Фиорентина" и в момента миналото сякаш се повтаря за него. Той все пак се надява: "Нещата няма да свършат както във Флоренция." 




