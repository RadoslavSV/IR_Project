Баскетболният "Лукойл Академик" ще търси изява в чужбина
ВЕСЕЛИН КАРАИВАНОВ 19/1 - 15:14 ч.

   

 
 
Бившият национален селекционер Петко Маринов е с основни заслуги за развитието на баскетболния "Лукойл Академик" с отлична селекция за сезона въпреки скромния за стандартите на отборите в Гърция и Турция бюджет. Снимка: Асен Тонев/ "Дневник" 
 

Баскетболният "Лукойл Академик" ще разчита на извявите си в европейските клубни турнири, за да си подсигури нови договори за реклама, стана ясно в края на миналата седмица, когато отборът стана шампион на Южната конференция на ФИБА-Европа. Българският тим, който се финансира от петролната компания "Лукойл", спечели финала на турнира "Файнъл фор" в столичната зала "Универсиада" срещу гръцкия "Арис" (Солун) с една точка разлика (81:80). Преди това в полуфинал елиминира и турския "Тюрк Телеком" с 99:83. 

Успехът във финалния турнир, който срещна най-добрите четири отбора от предварителните групи на Южната конференция, между които беше и гръцкият "Перистери", е изключително ценен за "Лукойл Академик". Така той стана първият наш отбор, който печели авторитетно европейско състезание за последните няколко десетилетия. Победата се определя и като най-добрата реклама на спортно ниво на българския филиал на едноименната петролна компания. 

"Успехът на баскетболния "Лукойл Академик" е емблематичен за развитието на клубовете, финансирани от нашата фирма - отбеляза президентът на "Лукойл България" Валентин Златев. Ние подпомагаме над 20 вида спорт у нас. Най-голяма популярност обаче ни донесе баскетболният отбор". Валентин Златев беше категоричен, че на този етап компанията няма намерение да инвестира в български футболен отбор. Така стана ясно, че у нас фирмата няма да копира схемата за реклама в спорта, прилагана в Русия, където разчита на популярност основно чрез инвестиции във футболен клуб "Спартак" (Москва). 

Средствата, вложени в баскетболен клуб "Лукойл Академик", се оказват печеливши за петролната компания, отчитат специалисти. Отборът, който миналата година спечели Купата на България, в момента е лидер във временното класиране в първенството при мъжете и направи пробив в европейските клубни турнири. С осем победи от десет мача в Шампионската купа, организирана от ФИБА-Европа, "Лукойл Академик" завърши на първо място в предварителна група D и остана единственият български тим в надпреварата след отпадането на шампиона "Ямболгаз" и "Левски". В следващата фаза на Шампионската купа ще премерят сили най-добрите 24 отбора съответно от Южната, Северната и Западната конференции. След това предстоят четвъртфинални плейофи от осем състава. Те ще излъчат и четирите финалиста в турнира на ФИБА-Европа. 

"Участието в повече срещи в Европа ще ни помогне да привлечем нови фирми, желаещи да рекламират при нас - категоричен е президентът на баскетболен клуб "Лукойл Академик" Владимир Боянов. Така ще можем да подсигурим част от годишния си бюджет. Обмисляме вариант да кандидатстваме за участие в най-комерсиалния баскетболен турнир в Европа - "Евролига". Ако желанието ни стане факт, ще инкасираме високи приходи". В съседна Гърция, например, се финансират основно чрез договори за реклама и продажба на телевизионни права. Баскетболен клуб "Арис", който загуби финала във "Файнъл фор" от "Лукойл Академик", разполага годишно с бюджет от около 6 милиона долара, като половината от тази сума се събира от продажбата на телевизионни права. "В България на този етап все още е много трудно да се печели от продажбата на тв-права и затова ще разчитаме участието си в срещите извън пределите на страната", завърши Боянов. 

