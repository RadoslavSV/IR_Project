Световният спорт променя трансферната си система
СТАНИЛ ЙОТОВ 15:20 ч.

   

 
 
Д-р Мишел Пото (вдясно) и баскетболистката Лилиа Малажа (вляво) след спечелване на делото. Снимка: Legisport  
 

Световният спорт и неговата трансферна система ще претърпят сериозни промени, засягащи свободното циркулиране на професионални състезатели и сключване на договори с клубове, без да попадат в ограничителни квоти. Тази прогноза беше изказана от медиите в Западна Европа, след като френското правосъдие постанови, че професионалните състезатели от 24 страни от Източна Европа и Африка (в това число и България), които имат сключени договори за асоцииране към ЕС, трябва да бъдат третирани като граждани на ЕС с равни права за работа. 

Досега спортистите от Източна Европа, които отиваха да играят на Запад, попадаха в ограничителни квоти на отделните клубове и федерации. Лимитът обаче отпадна, след като полската баскетболистка Лилия Малажа осъди френската баскетболна федерация заради налагането на ограничения върху броя на състезателите от страни извън ЕС, които могат да играят в определен отбор. Юридическата обосновка на случая, за който "Дневник" съобщи още на 10 януари, гласеше, че Полша и още 23 страни имат сключени договори за асоцииране към ЕС, които гарантират свободното право на труд в 15-те страни от съюза и предпазват от национална дискриминация. Делото "Малажа" на практика отваря границите на Европа за спортисти от 24-те страни: Турция, Полша, Унгария, Румъния, България, Словакия, Чехия, Естония, Латвия, Литва, Словения, Русия, Украйна, Молдова, Казахстан, Киргизстан, Беларус, Грузия, Армения, Азербайджан, Узбекистан, Тунис, Алжир и Мароко. Според публикация във вестник "Монд" обаче границите на спортна Европа би трябвало да се отворят и за свободно трансфериране на състезатели от 77 страни от Африка, Карибите и Пасифика, които имат договори с ЕС, съдържащи подобни клаузи. "Футболните ръководители в Европа се страхуват от хипотетичната възможност, при която млад африкански футболист ги осъжда, понеже не го признават за равноправен гражданин на ЕС. На практика ограничителните квоти ще останат само за футболисти от Бразилия, Аржентина и така нататък", коментира "Монд". 

За България новите условия се очаква да намерят отражение най-вече във футбола. ЦСКА например настоя наскоро да се премахне ограничителната квота за седем чужденци. Според поетите ангажименти на България във връзка с присъединяването й към ЕС би трябвало тази квота да отпадне поне за състезатели от 15-те страни от съюза и останалите 24, кандидатстващи за членство. 

Делото "Малажа" в същността си напомня прочутия случай "Босман" от 1995 година, когато белгийският футболист Жан-Марк Босман осъди трансферната система на ФИФА в Европейския съд. Той и адвокатите му доказаха, че задължението за изплащане на обезщетение при изтекъл договор му е попречило да си намери нов отбор, както и че тази система ограничава възможностите за намиране на работа извън границите на собствената страна. Вследствие на това трансферният пазар във футбола се либерализира много, което доведе до сформиране на мултинационални отбори. Стигна се до парадокса футболният отбор на "Челси" (Лондон) да играе без нито един англичанин в състава си, а "Арсенал" да използва деветима чернокожи в една среща, повечето от тях французи. "Присъдите по делата „Босман" и „Малажа" показват най-добре - професионалният спорт е икономически актив и трябва да е подчинен на юридическите разпоредби в съюза. Не може да има „спортно изключение", заяви в интервю за вестник "Капитал" Мишел Пото, доктор по право, който беше адвокат на Лилиа Малажа при спечелването на делото. За разлика от "Босман" обаче "Малажа" ликвидира квотите за състезатели от много по-широк кръг националности. 

Наскоро имаше подобен случай, при който словашкият хандбалист Марош Колпак, вратар на германския тим "Остринген", успя да си издейства чрез Европейския съд статут на състезател от ЕС. Прогнозите сега са, че след присъдата "Малажа" ще има засилена вълна на професионални спортисти от Изток на Запад. "Футболистите от тези страни се съгласяват да играят за много по-ниски заплати, отколкото френските играчи", твърди Патрик Проаси, президент на "Страсбург". "Мисля, че безработицата сред френските състезатели ще нараства, особено във Втора дивизия", добавя Филип Пиат, президент на синдиката на футболистите. Във Франция в момента около 100 професионални футболисти са без работа. 




