Боде Милър стана световен шампион в комбинацията
ВЕСЕЛИН КАРАИВАНОВ 6/2 - 18:40 ч.

   
Въпреки отделни колебания Боде Милър взе златния медал в комбинацията. Снимка: "Ройтерс" 
 

Боде Милър спечели златния медал в комбинацията за мъже на световното първенство по ски алпийски дисциплини в швейцарския зимен курорт Сен Мориц. Американецът завърши на седемнадесета позиция в спускането, но още в първия манш на слалома компенсира изоставането си и финишира четвърти. Във втория манш Милър беше безкомпромисен и премина трасето с най-добро време. 

"Чувствам се отлично, тъй като това е първият ми медал от световно първенство, заяви Милър. Комбинацията е дисциплина, в която можеш да поправиш грешките си, ако те, разбира се, не са много фатални. В спускането не се представих убедително. В слалома обаче успях да стопя преднината, която имаха моите съперници, и да спечеля златния медал." 

Сребърното отличие стана притежание на Ласе Кюс. Норвежецът беше изпреварен от Милър само със седем стотни, след като водеше в класирането след спускането и след първия манш в слалома. Преди втория манш норвежецът имаше солиден аванс от 1.35 секунди пред американския скиор, но не успя да го запази. Трети в крайното класиране в комбинацията остана друг представител на Норвегия - Киетил Андре Амодт, олимпийски и световен шампион в тази дисциплина. Със спечелените медали Ласе Кюс и Амодт изравниха рекорда на легендарния Марк Жирардели (Люксембург), който има единадесет спечелени медала от световни първенства. Двамата българи, които участваха в комбинацията - Стефан Георгиев и Иван Гребенчарски, завършиха съответно на 26-та позиция (+ 11.47 секунди) и на 28-та (+ 12.83 секунди). 

Междувременно в австрийския национален отбор по ски избухна голям скандал във връзка с това, че в спускането при мъжете ще участват Херман Майер и олимпийският шампион Фриц Щробъл, заради които Йозеф Щробъл и Андреас Шиферер бяха лишени от право за участие в тази дисциплина. 

"Моето възмущение е срещу решенията на австрийската ски федерация, в която се разпореждат хора, близки на Херман Майер, обясни Шиферер. Къде е моето място в отбора и дали мога да разчитам на подкрепата на ръководителите му, след като се работи в името само на един състезател." Шиферер и неговият съотборник Клаус Крол трябваше да отстъпят местата си на Фриц Щробъл и Майер, след като преди това националният треньор вече бе включил в отбора Щефан Еберхартер, Ханес Тринкъл и Михаел Валхофер за спускането при мъжете в Сент Мориц. Главният треньор Тони Гигер се оправда с "колеблива" форма на двамата състезатели. 

Поради тежката си контузия Майер не е участвал в спускания за световната купа, както Крол и Шиферер, и е малко вероятно да има успех. Последните двама завършиха съответно втори и трети декември 2002 г. във Вал д`Изер. Поддръжник на Майер е директорът на австрийската ски федерация Ханс Пум, който със задоволство отбеляза, че Херминатора завърши втори в супергигантския слалом. Критиците на Херман Майер виждат негов съюз и в лицето на самият Петер Шрокснадел, президент на "Вундертима", както наричат в Австрия националния отбор по ски алпийски дисциплини. "Ясно е, че когато лично президентът се застъпва за един състезател, той ще участва във всяка дисциплина независимо от спортната си форма", обяви Шиферер. 
