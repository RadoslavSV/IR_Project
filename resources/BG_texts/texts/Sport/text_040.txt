Лотар Матеус призна класата на ЦСКА след мача с "Партизан"
СТАНИЛ ЙОТОВ 3/2 - 18:21 ч.

   

Германският треньор на "Партизан" (Белград) Лотар Матеус призна, че лидерът в българското първенство ЦСКА е превъзхождал напълно неговия тим в мача, игран в неделя в турския курорт Анталия. Срещата беше спечелена от червените с 2:1, което беше втора победа за състава на Стойчо Младенов срещу авторитетен противник от Източна Европа след успеха с 4:2 срещу "Спарта" (Прага) миналата седмица. 

"В нашия състав липсваха някои титуляри, но истината е, че българите ни надиграха напълно, призна Матеус в интервю пред пратениците на сръбските медии в Анталия. Те показаха, че са много качествен и добър екип. Опитах се да приложа вариант с трима в защита, но не се получи и ЦСКА ни вкара два гола." Матеус е укорил своите състезатели, че не са били достатъчно мотивирани срещу българския си съперник, и е спестил критиките си единствено спрямо 19-годишния Данко Лазович, който отбеляза гола за "Партизан". В същото време официалният уебсайт на клуба от Белград определи като най-силен от състава на ЦСКА Велизар Димитров с уточнението, че към него интерес проявява отборът на "Железник" (Белград), който е на второ място в първа лига. 

Вчерашната преса в Белград отдели голямо внимание на мача, като също определи ЦСКА като заслужил победител в срещата. В. "Глас явности" под заглавие "Партизан бе надигран" пише: "Новият треньор на черно-белите Лотар Матеус изведе комбиниран състав срещу много силния отбор от София, който без много усилия успя да победи нашия шампион. Резултатът е реален, а шампионът на Югославия в по-голямата част от мача бе надигран." Вестникът с най-голям тираж в Югославия "Вечерни новости" търси обяснението за загубата на популярния белградски отбор в лошите климатични условия в турския курорт Анталия. "Българите от ЦСКА се ориентираха по-добре в лошото време и на силния дъжд, пише "Вечерни новости". "Партизан" без своите атакуващи полузащитници - контузените Илич, Вукич и Надж, и без новото попълнение Тарибо Уест претърпя първата си загуба в Анталия. Матеус използва този мач за много експерименти, особено в защита." 

В същото време стана ясно, че в последната контрола на ЦСКА в Анталия срещу македонския аутсайдер "Куманово" утре ще участва и южноафриканският нападател Макдоналд Мукаси, който не игра в предишните три мача заради травма. Червените приеха да играят с този отбор, след като предварително предвижданите мачове с унгарския "Уипещ" и "Йънг бойс" пропаднаха. Последната проверка ще бъде срещу югославския ОФК (Белград), чийто треньор е бившият сръбски наставник на "Литекс" и "Берое" Драголюб Беквалац. На тези мачове няма да присъства помощник-треньорът Ради Здравков, който отлетя за Бразилия, където ще оглежда футболисти за евентуално привличане в ЦСКА. 
