"Мачът на звездите" в НБА ще бъде излъчен в 212 страни
МИЛЕН ГАНЕВ 6/2 - 14:44 ч.


Тазгодишният "Мач на звездите" в Националната баскетболна асоциация (НБА), който ще се състои в неделя през нощта в зала "Филипс арина" в Атланта, ще бъде излъчен по телевизията в 212 страни по света на 41 различни езика, като ще достигне до аудитория от 3.1 милиарда души, съобщиха световните агенции. Само в Китай 287 милиона домакинства ще имат възможност да проследят дебюта на техния сънародник Яо Минг от "Хюстън рокитс", след като рекордните четири китайски телевизии (ССТV, "Пекин тв", "Гуангдонг тв" и "Шанхай тв") платиха за правото да отразяват първото участие на баскетболист от Азия в мача. На територията на САЩ срещата ще бъде излъчена по ТNТ. В България БНТ за разлика от друга година няма да излъчи картина дори под формата на разширен репортаж. 

В Атланта ще пристигнат над 250 спортни журналисти от 35 страни, за да отразяват "Звездния уикенд", който започва днес и ще приключи в неделя. Общо 35 международни телевизионни екипа ще бъдат в зала "Филипс арина", а играчи от 14 страни ще се включат като гостуващи коментатори в директните предавания и ще участват в 10 съвместни продукции. Официалната страница на лигата в интернет - NВА.com, също ще предложи пряко аудиоотразяване на събитията за феновете по цял свят на 12 езика, сред които са и китайски, македонски, руски, унгарски и сърбо-хърватски. 

Огромният интерес на чужди телевизии се дължи до голяма степен на все по-големия брой участници, родени извън САЩ. Във всички прояви от "Звездния уикенд" ще се включат рекордните 13 чужденци, като Предраг Стоякович от "Сакраменто кингс" ще защитава титлата си от конкурса за "тройки" и освен това ще замести контузения си съотборник Крис Уебър сред резервите на Запада, а в "Мача на звездите" ще играят шестима чуждестранни баскетболисти - Стоякович, канадецът Стийв Неш и германецът Дирк Новицки от "Далас маверикс", Зидрунас Иглаускас ("Кливлънд кевълиърс"), който ще бъде първият представител на Литва в историята на мача, роденият на Американските Вирджински острови Тим Дънкан ("Сан Антонио спърс") и Минг. Освен това испанецът Пау Гасол и хърватинът Гордън Гиричек ("Мемфис гризлис"), французинът Тони Паркър и аржентинецът Емануел Джинобли ("Сан Антонио"), руснакът Андрей Кириленко ("Юта джез") и бразилецът Нене Иларио ("Денвър нъгетс") ще играят в мача на новаците срещу "второкурсниците", а хърватинът Марко Ярич ("Лос Анджелис клипърс") замени контузения си съотборник Кори Маджет в състезанието Нoop-It-Up. В конкурса по забивки ще участват шампионът от миналата година Джейсън Ричардсън ("Голдън стейт уориърс"), шампионът от 2001 година Дезмънд Мейсън ("Сиатъл суперсоникс"), Ричард Джеферсън ("Ню Джърси нетс") и новакът от "Финикс сънс" Амар Студъмайър. 

Своя дебют в "Мача на звездите" освен Минг ще направят Шон Мариън, Джамал Мешбърн, Брад Милър и Бен Уолъс. Фаворит отново е отборът на Западната конференция, в който липсва контузеният Уебър, но присъстват други двама сериозни претенденти за званието "Най-полезен играч" (МVР) на редовния сезон - Кобе Брайънт от шампиона "Лейкърс" и Кевин Гарнет от "Минесота тимбъруулвс". В същото време съставът на Изтока породи доста дискусии, най-сериозната от които беше по повод на предложението някой от титулярите да отстъпи мястото си на мегазвездата Майкъл Джордън, който за пръв път в кариерата си остана сред резервите. Подобен жест е бил правен два пъти в историята на мачовете - от настоящия треньор на "Уошингтън" Дон Нелсън, който отстъпва мястото си на легендарния Джон Хавличек през 1978 година, и през 1992 година, когато Тим Хардауей се отказа в полза на Меджик Джонсън, който впоследствие беше избран за МVР в мача. Винс Картър отказа да последва примера им, докато Алън Айверсън и Трейси Макгрейди изразиха готовност да се сменят с Джордън, който обаче любезно отказа. Въздушния е избиран вече 14 пъти да участва в двубоя, като през 1986 година го пропуска заради контузия, като е най-резултатният играч в тези срещи със средно по 20.2 точки на мач, три пъти е избиран за МVР (1988, 1996, 1998) и записа единствения трипъл-дабъл в 51-годишната история на мачовете (14 точки, 11 борби и 11 асистенции през 1997 година). "Уважавам жеста на Макгрейди и Айверсън, защото тези момчета осъзнават какво значение имаше присъствието на Майкъл в лигата. Нашите заплати нараснаха четворно само заради това, което той правеше през последните 10-12 години. Джордън не само заработи парите ни, но и се превърна в стандарт за всички играчи", заяви по този повод наставникът на "Уошингтън" Нелсън. 
