Боримиров носи победата за "Мюнхен 1860"
DNЕVNIК.ВG 8/2 - 20:17 ч.

   

Българският полузащитник Даниел Боримиров донесе победата на "Мюнхен 1860" с 2:1 като гост на "Вердер" в среща от 20-тия кръг в първа Бундеслига на германското футболно първенство. Боримиров вкара победния втори гол в 82-та минута за гостите, изкачили се по този начин на шесто място в класирането. Домакините от Вердер, които щяха да излязат на втора позиция поне за 24 часа при успех в събота, имаха пълно превъзходство през цялото първо полувреме и пропиляха редица изгодни положения чрез Ернст, Микуд, Харистеас и Щалтери. Тимът от Бремен все пак логично откри резултата с гол на Иван Класнич в последните секунди преди почивката. 

В началото на второто полувреме домакините продължиха да играят по-активно и имаха още възможности. "Мюнхен 1860" обаче все пак се съвзе и започна да прави опасни контраатаки благодарение най-вече на добрата игра на Харалд Черни и Даниел Боримиров. "Лъвовете" успяха по този начин да изравнят чрез младия германски национал Бенямин Лаут в 53-та минута. Осем минути преди края на мача точен за гостите беше Даниел Боримиров, който донесе трите точки на своя тим. "Мюнхен 1860" взе и реванш за загубата от "Вердер" с 1:4 в турнира за националната купа в сряда. 

С четвърто поредно поражение продължи изключително неуспешното представяне на "Байер" (Леверкузен), за който 90 минути игра българският нападател Димитър Бербатов. Тимът от Леверкузен загуби с 1:2 при гостуването на "Бохум" и треньорът Клаус Топмьолер почти сигурно ще бъде уволнен в съвсем скоро време. В герой на мача се превърна иранецът Вахид Хашемиан, вкарал и двата гола за домакините. Той откри в 68-та минута, Марко Бабич изравни за "аспирините" в 78-та, а в 84-та Хашемиан оформи крайното 2:1 за радост на над 20-те хиляди привърженици на "Бохум". 

За най-вероятен наследник на Топмьолер на треньорския пост се сочи наставникът на аматьорския отбор на "Байер" (Леверкузен) Томас Хьорстер. Топмьолер пусна българина Бербатов като титуляр в нападението на тима заедно с бразилеца Франка. Дори и националът ни обаче не успя да помогне на финалиста в Шампионската лига, за купата на Германия и вицешампиона в първенството на страната за миналия сезон. Дебют за "Байер" пък направи друг бразилец - 

25-годишният Крис. Димитър Бербатов остана на терена през всичките 90 минути, а в началото на второто полувреме (в 48-та и 61-та) пропусна две изгодни голови положения. След четвъртата си поредна загуба "Байер" (Леверкузен) заема 15-то място в класирането, само на точка от зоната на изпадащите. 

Камерунецът Махамаду Идрису отбеляза хеттрик в продължение на само четвърт час за победата на своя "Хановер" с 4:2 като домакин на "Нюрнберг". Той се разписа в противниковата врата в 10-та, 21-та и 24-та минута. Гостите успяха на намалят с голове на Жуниор в 31-та и Саша Чирич в 53-та. Самият Чирич, бивш играч на българския ЦСКА, обаче получи червен картон в 63-та минута. Останали с човек по-малко на терена, футболистите на "Нюрнберг" не успяха да стигнат до пълен обрат, вместо което пуснаха четвърто попадение във вратата си, дело на Даниел Стефул в 71-та минута. 

"Херта" без Александър Младенов в състава си победи със същия резултат 4:2 като домакин "Шалке 04". Гостите откриха чрез Емил Мпенза още преди да изтече първата пълна минута на мача, след което берлинчани направиха резултата 3:1 в своя полза. Михаел Преец изравни в 28-та минута, Алекс Алвеш изведе тима си напред в 39-та, а Анибал Мателан от гостите си вкара автогол в 51-та. Десет минути по-късно "Шалке" дори остана в намален състав след втори жълт картон на Густаво Варела. Отборът от Гелзенкирхен обаче намали на 3:2 в 68-та, но две минути преди края Марселиньо оформи крайния резултат. 
Домакински победи с по 2:0 записаха "Волфсбург" и "Кайзерслаутерн", съответно над "Арминия" (Билефелд) и "Борусия" (Мьонхенгладбах). За "Волфсбург", който беше без наказания Мартин Петров, точни бяха Щефан Шноор в 25-та и Томислав Марич в 51-та минута. "Кайзерслаутерн", чийто футболист е Мариян Христов, стигна до успеха с попадения на Александер Кнавс в 35-та и Мирослав Клозе в 88-та минута. Щефен Корел от "Борусия" получи червен картон в 49-та. 
С нулево равенство завърши мачът между средняка "Ханза" (Рощок) и последния в класирането "Енерги" (Котбус). Домакините доиграха двубоя с намален състав след изгонването на Раде Прича четири минути преди края. 
В неделя са последните две срещи от кръга. Първият и вторият в подреждането "Байерн" (Мюнхен) и "Борусия" (Дортмунд) са съответно домакин на "Хамбургер ШФ" и гост на "Щутгарт". 
В класирането при голмайсторите води Айлтон ("Вердер") с 14 попадения пред Томас Кристиансен ("Бохум") с 12, Саша Чирич ("Нюрнберг"), Джоване Елбер ("Байерн" Мюнхен) и Маркус Шрот ("Мюнхен 1860") с по 11 и така нататък. 
