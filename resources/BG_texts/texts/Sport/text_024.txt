Европа върви към нов пазар на спортисти от Изток 

Миналата седмица френските медии коментираха, че сте постигнали исторически успех с присъдата по делото „Малажа“. В какво се състои това дело? 

- Окончателната присъда, издадена от Държавния съвет - най-висшата юридическа инстанция във Франция, на практика отваря напълно границите на спорта в Европа. Делото „Малажа“ всъщност се състоеше в това, че съдът анулира решение на френската баскетболна федерация, с което се забранява на полската баскетболистка Лилиа Малажа да се състезава за отбора на „Страсбург“ с мотив, че не е гражданка на страна, членуваща в ЕС. Съдът прецени, че нашата клиентка трябва да се счита за състезателка от ЕС и Европейската икономическа зона. Мотивите бяха, че Полша има сключен договор за присъединяване към съюза, който забранява дискриминацията заради националната принадлежност и постановява равенство в условията за труд. 
В случая става въпрос за юридическа революция в областта на спортното право, тъй като делото „Малажа“ е сходно с известното във футбола дело „Босман“. Заедно с Полша общо 24 европейски страни имат подписани подобни споразумения с ЕС за асоцииране и коопериране, които съдържат същата клауза относно националната дискриминация и правото и условията на труд. Това са Турция, Полша, Унгария, България, Словакия, Чехия, Румъния, Литва, Естония, Латвия, Словения, Русия, Украйна, Молдова, Казахстан, Киргизстан, Беларус, Грузия, Армения, Азербайджан, Узбекистан и африканските страни Тунис, Алжир и Мароко. Затова състезателите от тези страни занапред ще се третират като граждани на ЕС и няма да попадат в никакви ограничителни квоти за чужденци, налагани от спортните федерации и организации. 

Присъдата „Малажа“ обаче важи само за Франция. Подобни квоти за състезатели от страни извън ЕС съществуват почти навсякъде в Западна Европа. Приложим ли е този случай в Германия например? 

- Не само в Германия, но и във всички страни, членуващи в ЕС, понеже тези споразумения са подписани от съюза. Ангажиментите са общи, не само на Франция. Казано по друг начин, те са поети от големите страни в европейския спорт като Германия, Италия, Испания или Англия в качеството им на членки на ЕС. 

Считате ли, че настоящата ситуация ще доведе до промяна в трансферния пазар? 

- Мисля, че в най-скоро време европейският спорт като цяло ще претърпи промяна, неговите граници ще се отворят за професионални състезатели от тези 24 страни, които ще бъдат третирани наравно с колегите си от ЕС. Вече нищо не забранява на който и да било френски или германски футболен клуб да пусне на терена петима българи и четирима румънци например, стига да има такова желание. В момента има някои критики срещу присъдата по делото „Малажа“, тъй като мнозина тук предвиждат масивна инвазия на професионални спортисти от Източна Европа. 

Вие не смятате ли, че ще се получи нещо подобно? 

- Вижте, за мен този случай в същността си е една голяма победа на правата на спортистите. Присъдата не задължава работодателите непременно да наемат спортисти от тези 24 страни, но им дава това право, ако преценят, че се нуждаят от тях, какъвто бе случаят с Лилиа Малажа и баскетболния клуб „Страсбург“. Налице е един нов пазар за спортистите от Източна Европа и тези от трите северноафрикански страни. 

През 2002 г. износът на български спортисти във Франция бе засилен, като футболните клубове „Левски“ и ЦСКА успяха да продадат двама свои нападатели там срещу общата сума от 6.9 милиона евро. Очаквате ли, че занапред този износ ще продължи да се развива благоприятно? 

- При всички положения би трябвало да се очаква, че процесът ще бъде по-облекчен и трансферирането ще става по-лесно. През последните години само най-талантливите от българските спортисти - например като футболистите Христо Стоичков и Йордан Лечков, получаваха възможност за изява в Западна Европа. Присъдата „Малажа“ сега дава възможност за по-масово привличане на професионалисти от България. Една от прогнозите, които се изказват в момента, е, че вносът на спортисти от Изтока ще се засили и поради това, че тези състезатели имат по-ниски финансови претенции в сравнение с френските и като цяло излизат по-евтино на клубовете. 

Какви са възможните други отражения на новата ситуация върху европейския спорт? 

- Положителното е, че спортистите от Изток ще получат възможност да се състезават в силните първенства на Западна Европа, да продължат там професионалното си изграждане и да придобият опит, какъвто нямат възможност да получат в страните си. Това ще доведе до повишаване на качеството на националните отбори. 

С кои известни спортисти и клубове работи вашата кантора „Лежиспорт“? 

- Най-известният ни клиент е бившият капитан на националния отбор на Франция Марсел Десаи. Получаваме поръчки от най-различни състезатели. От няколко години сме представени и в чужбина - адвокати сме на автомобилния клуб от Санкт Петербург и на още един руски волейболен клуб. Не сме работили все още с български спортисти. 

Как ще коментирате факта, че спортът като че ли остава встрани от глобалните направления на ЕС? Думата спорт не присъства във важни документи на съюза, като например договорите от Рим и Маастрихт. 

- Това е така, но не означава, че спортът трябва да остава встрани от общото право в ЕС. Присъдите по делата „Босман“ и „Малажа“ го показват най-добре - професионалният спорт е икономически актив и трябва да е подчинен на юридическите разпоредби в съюза. Не може да има „спортно изключение“. Мисля, че в договора от Рим трябваше да има точки, засягащи спорта. Защо например няма европейски комисар по спорта? На всички е ясно, че спортът е неделима част от осъществяването на цялостната европейска интеграция.

