"Лукойл" открива турнира "Файнъл фор" с двубой срещу "Тюрк телеком"
ВЕСЕЛИН КАРАИВАНОВ 15/1 - 18:43 ч.

   

 

Претендентът за шампионската титла в Южната баскетболна конференция - "Лукойл Академик", открива в четвъртък турнира "Файнъл фор" в София с мач срещу "Тюрк телеком" (Анкара). При успех българският представител ще се изправи в петък срещу победителя от двубоя между гръцките тимове "Арис" и "Перистери" за шампионския трофей на конференцията. 

Трофеят, за който "Лукойл" ще играе, се връчва в междинна фаза на турнира Шампионска купа, който е съставен от три конференции - Северна, Западна и Южна. Шестнадесет от отборите, заели първите места в отделните групи на всяка конференция, продължават в плейофи на турнира Шампионска купа. Ако "Лукойл" успее да спечели титлата в Южната конференция, това ще бъде сериозен успех за спортните инвестиции на петролната компания, чийто български клон развива около 20 вида професионален спорт. 

Изпълнителният директор на Южната конференция Коста Илиев съобщи, че освен официалните партньори от българска страна "М-Тел" и "Приста ойл" рекламен интерес към турнира "Файнъл фор" са проявили още пет фирми, с които има сключени договори. Това са "Лукойл", застрахователното дружество "Хановер България", "Овергаз", "Газтрейд", както и Българският спортен тотализатор (БСТ). "Новите рекламодатели, с които постигнахме споразумения преди турнира в София, ще ни помогнат да обезпечим финансово проявата, уточни Коста Илиев. Допълнителни средства от официалните си партньори не сме получавали. Парите от новите договори за реклама ще използваме за покриване разходите на четирите отбора, участници във "Файнъл фор". 

Срещите от зала "Универсиада" ще бъдат предавани от Българската национална телевизия (БНТ). Националната медия ще излъчи пряко по Канал 1 първата среща на "Лукойл" днес от 17.30 ч срещу "Тюрк телеком", както и финала в петък, който е насрочен за 18.00 ч. По сателитния канал "ТВ България" ще бъдат предавани вторият мач в четвъртък от 19.45 ч между двата гръцки отбора, както и мачът за 3-4 място на следващия ден, който ще се играе от 15.30 ч. 

"Постигнахме договорка с БНТ да получи правата за излъчване на срещите срещу реклама, т.е. Южната лига ще участва в преразпределението на рекламите по време на срещите от "Файнъл фор", уточни Коста Илиев. Основният спонсор на баскетболния "Ямболгаз" - газовата компания "Овергаз", е спонсор на телевизионното излъчване по БНТ. Фирмата разполага с 16 рекламни заставки за четирите мача. "Овергаз" може да продаде рекламно време на всяка фирма, на която пожелае." Гръцката национална телевизия ЕТ3, която е единствената чуждестранна електронна медия, проявила интерес към турнира, ще предава пряко срещите на "Арис" на територията на южната ни съседка. Коста Илиев обаче отказа да съобщи за каква сума са продадени телевизионните права за срещите. 

Турнирът "Файнъл фор" ще бъде наблюдаван от изпълнителния директор на ФИБА - Европа, Нар Занулин, Шарунас Марчульонис (изпълнителен директор на Северната конференция), Хосе Монтеро (изпълнителен директор на Западната конференция), както и от скаути на Националната баскетболна асоциация на Северна Америка и Канада (НБА). 




