Средиземноморските отбори се радват на място под слънцето
ФРАНСОА ТОМАЗО, "РОЙТЕРС" 5/2 - 14:07 ч.

   

Центърът на френския футбол през този сезон бавно се премести на юг, след като "Монако", "Ница" и "Марсилия" привлякоха вниманието вместо предсезонните фаворити "Лион" и "Пари Сен Жермен". Трите отбора от френската Ривиера са лидери в класирането на Първа дивизия, в което преди срещите от 26-тия кръг разликата между първия и шестия беше само три точки. "Монако", "Ница" и "Марсилия", които в дългата си история имат периоди на възходи и падения, на успехи и скандали, оцеляха благодарение на добродетели, които рядко се свързват с техните средиземноморски корени. Но финансовите проблеми в трите клуба по някакъв странен начин подтикнаха техните играчи към реакция. Принудени да се справят без звезди или бляскави нови попълнения заради недостига на пари в брой, техните трима мениджъри дадоха шанс на млади играчи или на тези, които още не се бяха доказали. И трите клуба спечелиха от това. 

След труден първи сезон в "Монако" бившият капитан на френския национален отбор Дидие Дешан реши да остави настрани звезди като Марко Симоне и Марсело Гаярдо и да се довери на нови играчи. В резултат на това "Монако" се изкачи начело в класирането след серия от десет мача без загуба точно когато изглеждаше, че клубът от милионерското княжество скоро ще банкрутира. 

След като стана европейски клубен шампион през 1993 година под ръководството на колоритния магнат Бернар Тапи, "Марсилия" едва излизаше от една криза, за да изпадне в друга. Ако нямаше скандал за уреждане на мачове, то се появяваше финансов проблем - и безбройни разследвания за нередовности около трансфери. На терена резултатите често бяха потресаващи и дори Тапи не успя да върне предишния блясък, когато се завърна за кратко през миналия сезон. "Ница", четирикратен шампион през 50-те години на миналия век, който през следващата година празнува един век от основаването си, също се слави като отбор със склонност към лесния живот и към самодоволство. Клубът замалко не се размина със завръщането си в елита в края на миналия сезон заради големи дългове и бе спасен от бързо връщане в забвението само чрез решение в последния момент на Френската професионална лига (LFР). Освен това имаше слухове за "Марсилия" и "Ница", че в тях са се внедрили местни гангстери, макар че тези информации така и не бяха потвърдени, докато "Монако" трябваше да се откаже от основния си спонсор след съмнения относно произхода на средствата. 

През този сезон трите клуба започнаха участието си в първенството с намалени бюджети, ограничения при привличането на нови играчи, наложени от LFР, и съответно ограничени амбиции. " И нашият отбор, и "Марсилия" играят с един и същ стил и еднакво изненадахме феновете си през този сезон," каза бразилският нападател на "Ница" Еверсон преди загубата с 0:2 срещу "Марсилия" миналия месец. Триото възприе един и същ непретенциозен подход на терена, а клубните ръководители са непреклонни в желанието си да пестят пари, вместо да ангажират големи имена. Говореше се, че "Ница" се е отказал от възможността да наеме Давид Жинола, докато забраната за купуване на нови играчи спрямо "Марсилия" беше вдигната, но въпреки това футболистите, които клубът продаде, бяха повече от тези, които привлече през последния трансферен прозорец. Никой не взе насериозно бившия журналист Кристоф Буше, когато той пое "Марсилия" през април миналата година. Но Буше постепенно се раздели с редица фигури в клуба, които бяха замесени в безкрайни диспути, и повика бившия мениджър на "Троа" Ален Перен - сдържан, компетентен и уважаван специалист, да тренира отбора. "Марсилия" предизвика прекалено много сензации във вестниците. Сега трябва да сложим край на това, заяви Буше в началото на сезона. Това, че имаме на разполежение Перен, е гаранция за здрава работа на дългосрочна основа." Перен превърна неубедителния през миналия сезон отбор в мотивиран, стабилен и солиден състав. 

"Ница" също дължи успехите си най-вече на своя треньор, Жерно Рор, бивш защитник на "Байерн" (Мюнхен) и "Бордо", една от най-любезните личности във френския футбол. Рор просто използва притесненията и проблемите на "Ница" от началото на сезона като мотивация за своите футболисти. Сред тях има ветерани, които все още имат какво да доказват, като Хосе Карлос, Ерик Роа и Каба Диавара, и неопитни младежи, които до един приеха намаления на заплатите, за да спасят клуба. В "Монако" Дешан най-после наложи сдържаните си възгледи след дълга борба, което най-вероятно ще доведе до освобождаванео на клубния президент Жан-Луи Кампора в края на сезона. За разлика от "Лион", ПСЖ и "Оксер" "Монако", "Марсилия" и "Ница" имаха и предимството да не са ангажирани на европейския фронт и по този начин запазиха жизненоважна енергия за местното първенство. Но внезапната смяна на имиджа и съдбата не впечатли особено феновете, които са свикнали да изпитват смесени чувства. "Единственото, което можем да кажем в момента, е, че три отбора са спасени от изпадане. Ще имаме вълнуващи дербита и през следващия сезон, казва Совьор Мерлан, притежател на кафене и член на "Саутуинърс", клуб на верни фенове на "Марсилия". Все пак смятам, че шампион ще стане "Оксер". 
