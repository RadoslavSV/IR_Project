"Ферари" представи еволюция на стария си болид F2002
ВЕСЕЛИН КАРАИВАНОВ 9/2 - 16:01 ч.

   

 
 
Промените в новия болид на "Ферари" бяха определени като аскетични и скромни от експертите във Формула 1. Снимка: Ройтерс 
 
Екипът на "Ферари" ще използва през новия сезон подобрен вариант на колата, с която спечели шампионската титла миналата 2002 г., стана ясно след представянето на новия болид F2003-GА. Автомобилът, с който звездата на екипа от Маранело Михаел Шумахер ще атакува рекордна шеста титла при пилотите, на пръв поглед не се различава от своя предшественик. Автомобилният коментатор на електронното издание "Шпорт Айнс" и бивш пилот от Формула 1 Марк Сурер подчерта, че видимата промяна в новата кола на "Ферари" е само в леко повдигнатия нос и стесняването в предната част. Италиански журналисти допълниха, че пред предните гуми ще се поставят малки аеродинамични крила, които ще бъдат подвижни и ще се монтират в зависимост от характеристиките на всяко отделно трасе.V-образният десетцилиндров мотор ще бъде по-тесен и по-лек. Общото му тегло няма да надхвърля 90 килограма, а мощността му ще бъде около 890 конски сили. Скоростната кутия също ще бъде с по-малки размери и с по-ниско тегло. 
"Не виждам нищо революционно в новия автомобил на скудерията, подчерта Сурер. Колата е по-малка от стария болид на "Ферари". Предната част на F2003-GА вече не е толкова широка и считам, че ще подобри аеродинамиката." 

Теглото на двигателя също е намалено с близо 10 килограма, което може да се определи като крачка напред в развитието на колата". Първите тестове на новия автообил F2003-GА, който бе кръстен на починалия преди две седмици президент на "Фиат" Джани Аниели, трябва да бъдат направени тази седмица на частната писта на скудерията във Фиорано. Пилотите в отбра ще тренират с шампионската кола F2002 и новата "червена богиня". Сравнителня анализ между времената на двете коли ще помогне на ръководството на отбора да вземе решение кога Михаел Шумахер и неговият съотборник Рубенс Баричело ще дебютират с F2003-GА. Очаква се това да стане на 20 април в Гран при на Италия, когато ще бъде даден четвъртият старт от новия спортен календар на шампионата. 

"Ние ще използваме новата кола, когато тя е напълно готова, отбеляза директорът на отбора Жан Тод. Трябва да сме напълно уверени в нейните качества. Не мога да скрия задоволството си, защото дизайнерът ни Рори Бърни и целият ни екип свърши страхотна работа. Смело мога да твърдя, че това е най-добрата кола, която някога сме правили". 

Решението за отлагане дебюта на F2003-GА не е необичайно. Миналата 2002 г. Михаел Шумахер също започна сезона със старата си кола и дори спечели първия старт - Гран при на Австралия. Италианският тим бе конструирал отличен болид и заслужено триумфира в 15 от общо 17 старта през 2002 г. 

През последните няколко седмици много се дискутира въпросът с промените в правилника на Формула 1 и доколко тези нововъведения ще се отразят на световните шампиони при конструкторите за последните четири години. "В крайна сметка все още имаме най-качествения автомобил и най-добрите пилоти - подчерта Тод. Не мисля, че промените в правилника ще ни попречат да побеждаваме този сезон. Няма да има разлика от изминалата година. Основните ни съперници в новия шампионат отново ще бъдат "Уилямс" и "Макларън". 

-------------- 

За разлика от всички останали отбори във "Ферари" повдигнаха носа на новата си кола. Нов миникомпютър ще събира два пъти повече данни за движението на новия болид и неговото поведение на пистата. Въздушните колектори са с по-малки размери. Това прави колата по-тясна и компактна, което ще подобри аеродинамиката й. Двигателят на "Ферари" модел 052, който отново има ъгъл от 90 градуса между цилиндрите, ще бъде по-лек и по-ниско разположен. Седемстепенната скоростна кутия е конструирана от титан. Новата форма на задната част на болида, който вече е по-тесен, ще подобри неговата аеродинамика и ще го направи по-бърз. 
