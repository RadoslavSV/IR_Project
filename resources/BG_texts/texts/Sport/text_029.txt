ОБИЧАН ИЛИ МРАЗЕН, КРАЛСКИЯТ КЛУБ ВКАРА ЧЕТИРИМА СВОИ ИГРАЧИ В ДЕСЕТКАТА НА СВЕТА  

"Не мога да не отделя специално внимание на заслугите на Реал /Мадрид/ към испанския и световния футбол. Може би най-обичаният и най-мразеният клуб в света се превърна в огромна институция, която в голяма степен определя развитието на футбола днес." Това са думи на шефа на ФИФА Сеп Блатер по време на церемонията по награждаването на футболист номер едно в света в класацията на ФИФА в Мадрид. 
 
ВРАЖДАТА С БАРСЕЛОНА Е КАТО ГРАЖДАНСКА ВОЙНА 
ВОЙНАТА между Реал /Мадрид/ и Барселона е от най-големите в съвременния футбол. Тя е на абсолютно всички фронтове - на терена, финансова, психологическа, между феновете, та дори, ако щете, и политическа. Когато Реал се провали в Европа, цяла Каталуния празнува. И обратното. 
В последните години Реал /Мадрид/ печели битките с кръвния си враг. На първо място това става при трансферите и финансовата политика на двата клуба. Босът на "белия балет" Флорентино Перес отмъкна Луиш Фиго именно от Ноу Камп, което докара ултрасите на Барса до нервна криза. Изобщо финансовата политика на шефовете на столичани е трайно към създаване на суперотбор, който да поддържа постоянно високо ниво във всички турнири. В Барселона под ръководството на Хуан Гаспар се стигна до сериозни сътресения във всички структури на управлението на клуба. Колкото и да беше критикуван, бившият бос на Барса Хосеп Нунес донесе единствената евротитла досега на отбора, както и 4 шампионски титли по време на Дриймтима на Йохан Кройф и Христо Стоичков. 
На последното дерби между Реал и Барселона в каталунската столица се стигна дори до спиране на мача за 15 минути, след като истерията от омразата към Луиш Фиго стигна връхната си точка. Жалките резултати на Барса в тазгодишния сезон на Примера дивизион обаче отприщиха гнева и към президента Гаспар, чиято оставка се иска все по-настойчиво от опозицията в клуба. 
Въпреки че в последните години Реал безспорно взема връх в спора, почти парадоксално през този сезон Барселона няма никакви проблеми в Шампионската лига, поне досега. Докато "белият балет" ще трябва да положи максимални усилия, за да се класира за четвъртфиналите напролет. Дори и в тази ситуация обаче Реал остава един от основните фаворити за спечелването на КЕШ през този сезон. Миналата година за триумфирането си в Шампионската лига Реал спечели общо 35 млн. USD. Приблизително толкова ще е и сегашната премия за новия европейски шампион. 
