"Партизан" дава 2.850 млн. евро за Лотар Матеус и Тарибо Уест
СТАНИЛ ЙОТОВ 2/2 - 17:05 ч.

   

Неделният съперник на ЦСКА - белградският "Партизан", с право може да бъде определен като един от най-силните, богати и популярни футболни клубове на Балканите. Сензационното наемане на Лотар Матеус за треньор на отбора, който подобно на ЦСКА се води за тим на сръбската армия, беше последвано от още по-изненадващото привличане на известния нигериец Тарибо Уест. Двамата ще излязат на клуба общо 2.850 милиона евро. 

Привличането на чернокожия футболист с двете плитки, който е бивш играч на известни европейски отбори като "Оксер", "Интер", "Дарби Каунти" и "Кайзерслаутерн", е излязло на "Партизан" общо 2.1 милиона евро за следващите 18 месеца. Според публикации в сръбската преса Уест е получил 300 000 евро при сключването на контракта с "черно-белите", а месечната му заплата ще бъде 100 000 евро. Матеус подписа с "Партизан" също за 18 месеца, за които трябва да получи общо 750 000 евро. Освен това клубът му предостави служебен автомобил, жилище и безплатни самолетни билети до Мюнхен. Треньорът, който е на 41 години, има 150 мача за германския национален отбор и стана световен шампион през 1990 година в Италия. Заплати от този порядък са по-характерни за клубния футбол в Западна Европа, отколкото за Балканите. 

За "Партизан", който е 17 пъти шампион на Югославия и в момента води класирането в първа дивизия, се твърди, че е отбор, близък до икономическите структури на сръбската компартия. От 1989 до 1994 г. негов президент бе Мирко Мариянович, бивш премиер от времето на Милошевич. В момента начело на клуба обаче е една от известните от миналото фигури на "Партизан" - Иван Чуркович, бивш вратар на националния тим и на френския "Сент Етиен". Главен спонсор на клуба е "Верано моторс", вносител на "Пежо", чийто надпис е на екипите на отбора. Клубът има много добре разработена система за продажба на свои играчи в чужбина чрез мрежата от сръбски мениджъри, работещи в Западна Европа, и успя да осъществи едни от най-едрите трансферни сделки в Югославия за последното десетилетие с продажбите в Испания на Предраг Миятович и Саво Милошевич. Добре е развита маркетинговата и рекламната политика, със солидни постъпления от мърчандайзинг. Така например луксозното издание на официалния календар на отбора е с цена 40 евро с доставката. 

Президентът Иван Чуркович обяснява, че с привличането на Матеус и Уест изпълняват стратегия за пробив в Европа и връщане на старата слава на "Партизан" от 60-те и 70-те години, когато отборът дори стана европейски вицешампион. През последния сезон "Партизан" направи сравнително удачно представяне в турнира за Купата на УЕФА, където елиминира дори и "Спортинг" (Лисабон). Самият Матеус също определя европейските турнири като приоритетна задача за своя тим. В момента "Партизан" е лидер в първенството с 44 точки, следван от хита на сезона "Железник" с 35 и вечния враг "Цървена звезда", който има едва 34. Според всички прогнози тази разлика е невъзможно да бъде стопена и белградският клуб ще стане първенец през този сезон. 

Медиите в Белград отбелязват и отличната атмосфера в отбора след идването на Матеус и Уест, въпреки че наемането на чужденци в югославския клубен футбол се счита за еретична постъпка. Ненад Биекович, директор на "Партизан", е представил Уест пред отбора в петък вечерта с думите: "Приемете го като един от нас, той идва да ни помогне да осъществим големите си планове." Според репортажите последвалото запознаване на Тарибо Уест с новите му съотборници е било хитът на вечеринката. "Лазович, Радакович, Живкович... Моля да бъда наричан Тарибович, като вас!", отсякъл нигериецът в хода на церемонията по представянето си, след което започнал да увещава Лотар Матеус да се нарича занапред Лотаревич. "Точно такава харизматична личност липсва на тази генерация на "Партизан", за да влезе в Шампионската лига", коментира в. "Спорт". Същото издание уточнява, че Уест владее четири езика - френски, италиански, английски и немски. Някои медии лансират хипотезата, че за привличането му е спомогнал и югославският специалист Бора Милутинович, който бе национален треньор на Нигерия на Мондиал-98 във Франция. Самият Уест обяснява, че счита Милутинович за един от най-големите специалисти в света. 

Пристигането на Тарибо Уест беше отлична новина за спортния печат в Белград, който отделя цели страници за темата. "С Тарибович към Шампионската лига!", "Бог казал на Уест да дойде в "Партизан" и т.н. Ръководството на клуба направи специален сондаж сред привържениците си как приемат привличането на чуждестранни футболисти от класата на Уест. 92% от анкетираните 1600 "навиячи" оценяват това като положителна стъпка към изграждане на европейски отбор и едва 8 на сто са на мнение, че "Партизан" трябва да дава работа само на сръбски футболисти. 
