САМО УЧАСТИЕ В ШАМПИОНСКАТА ЛИГА Е ПРИМАМЛИВО ЗА ГОЛЕМИТЕ КОНЦЕРНИ 

СТРАНИЦАТА ПОДГОТВИ НИКОЛАЙ ИВАНОВ

 
 НАЙ-ТЪРСЕНИТЕ ЗА РЕКЛАМА КЛУБОВЕ 
РЕАЛ /Мадрид/ - заради 9-те КЕШ и склонността към шумни трансфери 
ЛИВЪРПУЛ - заради репутацията му на най-титулувания английски клуб с 4 КЕШ, 18 титли на Англия и огромната популярност по всички континенти 
МАНЧЕСТЪР ЮНАЙТЕД - заради статута му на най-силния английски отбор за последните 10 години и най-богат клуб в света в момента 
БАЙЕРН - най-успешният немски клуб за всички времена и един от най-богатите в света 
МИЛАН - петкратен европейски шампион и много стабилен финансово заради поддръжката на Силвио Берлускони 
ЮВЕНТУС - рекордьор по титли в Италия и най-популярен италиански клуб 
АЯКС - четирикратен европейски шампион и рекордьор по титли в Холандия, спечелил огромна популярност и уважение по времето на Йохан Кройф 
 
ДНЕШНИЯТ футбол вече няма нищо общо с романтичната игра на зеления терен, в която се влюбиха милиарди по света. Всичко е пари, бизнесотношения, покупко-продажби и печалба. Не че преди не е било така, но съвременният спорт стана една убийствена индустрия, в която играчите са обслужващ персонал на големите интереси. Те също взимат много, но играят по един мач на три дни. 
На всеки фен му е интересно да гледа надписите по фланелките на играчите на всеки клуб. За най-големите отбори любопитството е още по-голямо. Докато запалянкото обаче гледа преди всичко за удоволствие, големите финансови акули по света си правят много добре сметката къде, при кого и какво да рекламират. 
 
ЗА БЪЛГАРСКИТЕ КЛУБОВЕ СПОНСОРИ НЕ СЕ НАТИСКАТ 
Не е тайна, че от няколко години насам всичките ни елитни клубове дават мило и драго да сложат някое престижно лого на фланелките на играчите си. Да, но такова все още няма и не е ясно дали скоро ще се появи. Истината е ясна и проста - българските клубове не могат да стигнат поне до пролетната фаза на европейските турнири, да не говорим пък за Шампионската лига, където български футболен крак все още не е стъпвал. 
Клубовете ни разчитат само на парите на собствениците си. Докато Майкъл Чорни имаше сериозно участие в М-Тел, Левски разчиташе на сериозни постъпления от GSМ оператора. Сега Чорни няма нищо общо с компанията, нито пък може да стъпи в страната. Напоследък се заговори, че "сините" ще поискат нов заем от телекомуникационната компания, но това съвсем не е сигурно. Все пак на фланелките на играчите на Левски е изписано логото М-Тел. 
ЦСКА пък продължава да играе с фланелки без надписи на спонсор. Армейците също трескаво търсят силен рекламодател, но такъв все още не се е появил. Оферти и преговори не липсват, но са поставени и съответните условия. За този сезон те бяха ЦСКА да стигне поне до третия кръг в турнира на УЕФА, но това не стана. Преди време спонсор на "червените" беше италианската фермацевтична фирма Синтофарм, но контрактът беше за 250 000 USD на година - жълти стотинки за съвременния футбол. Преди един сезон ЦСКА преговаряше с гръцката телекомпания ОТЕ, но и тук не се стигна до нищо конкретно. Сега има информация, че лидерът в първенството ни може да сключи договор с Хюндай или КИА. 
След като ЦСКА и Левски трудно се добират до изгодни спонсорски договори, какво да говорим за останалите клубове. Те са обречени да носят на фланелките си логото на фирмите на своите работодатели. Били те от Литекс комерс, ВАИ холдинг или МG. Въпросът е парите да идват от друго място и да облекчават собствениците на клубовете. За целта обаче трябват успехи, защото никоя световна компания няма да рекламира стоката си в селски двор. 
 
ГОЛЕМИТЕ ОТБОРИ ИЗБИРАТ МЕЖДУ ОФЕРТИТЕ 
Не само нашите клубове имат проблем. И на големите не им е лесно, само че те се чудят коя измежду многото спонсорски оферти да изберат. Европейският шампион Реал /Мадрид/ в момента рекламира строителната компания ТЕКА, която е в близки отношения с президента на "белия балет" Флорентино Перес, един от най-големите строителни магнати в Испания. Интересното обаче е, че кръвният враг на Реал - Барселона, играе без рекламодател на фланелките си. За огромна институция и бизнесмашина като Барса това е малко странно, но е факт. 
Най-често желаещите да сложат името си на фланелките на големите клубове са автомобилни концерни, телекомуникационни компании, фирми за аудио-видеотехника, както и за бяла техника. Също така голям интерес има и от страна на най-големите пивоварни компании в света, които са и едни от най-богатите концерни въобще. 
 
ОПЕЛ РЕКЛАМИРА В МИЛАН И БАЙЕРН 
Опел разчита на рекламата в два от най-големите клубове в света - Милан и Байерн /Мюнхен/. Договорите с двата гиганта са от години и са изгодни и на двете страни. Около 5 милиона евро на сезон печели Байерн от немската народна марка автомобили. Приблизително толкова отиват в касата и на Милан. Играчите пък се задължават да ходят на работа с коли от гамата на Опел. Японското бижу Мазда грее върху фланелките на играчите на Рома. Пежо рекламира върху фланелките на английския Ковънтри, а Ситроен - на испанския Селта. Фолксваген е спонсор на тима на Мартин Петров Волфсбург, където е и седалището на най-популярния немски автомобилен концерн. ФИАТ пък държи рекордьора по шампионски титли в Италия Ювентус, който е и най-популярният италиански клуб. 
Много от клубовете сменят спонсорите си при получаване на по-добра оферта при изтичане на договора. Четирикратният европейски шампион Аякс дълго време държеше на фланелките си логото на ТDК - един от най-големите производители на касетки в света. После на фланелките на амстердамския клуб се появи банка АМРО - холандската народна банка. Друг четирикратен европейски шампион - Ливърпул, дълго време рекламираше гиганта за бяла техника Канди, а сега на фланелките на Майкъл Оуен и компания стои датската бира Карлсберг. Отличен ход на Карлсберг, защото популярността на Ливърпул е огромна по цял свят. 
Манчестър Юнайтед беше в дълги рекламни отношения с японската аудио-видео компания Шарп, а сега се спря на един от най-големите мобилни оператори на Острова - Водафон. Сони е в близки отношения с Ювентус. Дълго време JVС рекламираше себе си на фланелките на Арсенал. Сименс си избра европейския шампион Реал /Мадрид/. Много световни вериги за хранителни продукти също сключват спонсорски договори с известни клубове. Така е с италианските Лацио и Парма, рекламиращи съответно Чирио и Пармалат. Пармалат има влияние и в Пари Сен Жермен. 
 

