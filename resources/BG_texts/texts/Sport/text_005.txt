Инциденти последваха загубата на "Барселона" от "Валенсия"
МЕТОДИ ЗДРАВКОВ 19/1 - 14:23 ч.

   

 
 
Вратарят на "Валенсия" Сантяго Канисарес се сблъсква с нападателя на "Барса" Патрик Клуйверт. Снимка: "Ройтерс" 
 

Сериозни инциденти последваха загубата на "Барселона" от "Валенсия" с 2:4 като домакин, след като недоволни запалянковци опитаха да нахлуят на главната трибуна на стадион "Камп Ноу", като изпочупиха няколко стъклени врати и блокираха изхода й. Гневът им беше насочен срещу президента на клуба Хуан Гаспарт, който миналото лято предпочете да назначи отново за треньор холандеца Луис ван Гаал, въпреки че предишния му престой в Барселона беше доста скандален и не се ползва с обичта на запалянковците. Феновете нападнаха фотограф на вестник "Спорт" и няколко репортери, които опитваха да отразят вандалските прояви на публиката. След мача 75 000 зрители извадиха белите си кърпички в знак на протест и изпратиха футболистите и треньорския щаб с възгласи "Оставка!". Инциденти не липсваха и по време на самата среща, като малко преди края един от хвърлените по терена и към трибуните предмети уцели в главата генералния секретар на спорта в областта Каталуня - Хосеп Малдонадо. "Получих леко главозамайване, но не смятам, че привържениците са искали да ударят точно мен. Важното е такива хора да не се допускат по стадионите. Подобни вандалски актове уронват имиджа не само на клуба, но и на цяла Каталуня", заяви Малдонадо. Той добави, че инцидентите ще бъдат разследвани. "След като уточним самоличността на тези фенове, ще им вземем членските карти, защото те не са достойни да бъдат част от такова уважавано учреждение, каквото е "Барселона", каза още Хосеп Малдонадо. Инцидентите станаха в една от зоните на стадиона, оборудвана с охранителни камери, и се очаква в близките дни извършителите да бъдат разпознати. Съществува реална възможност "Барселона" да плати сериозна парична глоба. Само преди близо два месеца клубът беше лишен от домакинство за две срещи заради подобни инциденти по време на дербито с "Реал" (Мадрид). 

Основната причина търпението на запалянковците да се изчерпа беше фактът, че гостите от "Валенсия" успяха да вкарат два гола, въпреки че играха цяло второ полувреме с човек по-малко, след като вратарят на гостите Сантяго Канисарес получи червен картон. В края на двубоя гостите дори водеха с 4:1 и, въпреки че Патрик Клуйверт успя да върне един гол, безидейната игра на "Барселона" изнерви привържениците на тима, които в последните няколко месеца неколкократно предупредиха, че ще направят опит да свалят президента на клуба Хуан Гаспарт. 

Въпреки критиките на феновете и журналистите, Луис ван Гаал заяви, че няма намерение да подава оставка. "Намираме се в много трудна ситуация. Говорих с президента, играчите и медицинския екип и всички заедно решихме, че трябва да направим всичко възможно да измъкнем отбора от кризата", каза той след мача. Независимо от слабите резултати повечето футболисти застанаха зад него. Единствено бразилецът Рочембак недоволстваше от факта, че е сменен още през първото полувреме. 

Според испанските вестници причината Хуан Гаспарт да върне ван Гаал на треньорския пост е голямата неустойка, която трябваше да плати по прекратяването на предишния му договор с клуба. По неофициални информации при бъдещо уволнение холандецът ще получи 6 милиона евро, което вероятно е причината засега да остава на поста. 

Преди този двубой "Барселона" нямаше загуба в три поредни мача. Във временното класиране отборът заемаше девето място с актив от двадесет и три точки преди неделните мачове. Тимът е на седемнадесет точки зад лидера "Реал Сосиедад" - разлика, която не оставя почти никакви шансове за шампионска титла този сезон. 




