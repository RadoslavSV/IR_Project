Германската футболна лига иска 375 млн. евро от "Кирх"
МИЛЕН ГАНЕВ 16/1 - 18:04 ч.

   

 

Германската футболна лига (DFL) претендира за над 375 милиона евро от активите на обявената в несъстоятелност "Кирх групе", съобщи в четвъртък ДПА. Размерът на сумата се базира преди всичко на непреведената вноска от около 80 милиона евро по договора за телевизионните права за миналия сезон и разликата от 240 милиона евро между сумите, записани в стария и в новия договор за правата. "Вярно е, че имаме претенции, но не мога да коментирам техния размер", потвърди Михаел Пфад от търговската дирекция на DFL. "Лигата може да получи още пари от "Кирх". Всички предявяват искове, това е нормалният процес", добавя председателят на управителния съвет на "Байерн" (Мюнхен) Карл-Хайнц Румениге. 

"Очакваните пари обаче не могат да бъдат включвани в счетоводните баланси", обяснява Пфад. Клубовете от Бундеслигата, някои от които спешно се нуждаят от средства, за момента само безпомощно наблюдават извършващата се на части и непрекъснато отлагана продажба на неплатежоспособното предприятие. Засега изобщо не е ясно колко точно ще получат клубовете след завършването на процедурата и кога ще могат да разполагат с тези средства. Много от клубовете се намират в сериозни финансови затруднения, особено след началото на кризата в "Кирх". Но нито те, нито ръководството на DFL могат да направят нещо след официалното предявяване на вземанията. При най-лошия възможен сценарий някои клубове може да фалират, преди средствата да бъдат преведени на лигата, която трябва да ги разпредели. 

Лигата е само един от многото кредитори, подали 1300 отделни искове на обща стойност 9.3 милиарда евро. При разпределението на средствата, събрани от продажбата на активите, предимство имат банките, чиито кредити за разлика от стария договор за тв правата на лигата, по принцип са обезпечени. За момента няма надеждна информация нито за срока на евентуалното приключване на процедурата, нито за възможния размер на събраните средства. Освен това не е ясно дали претенциите на DFL ще бъдат признати в пълния им размер. От "Кирх медиа" са отказали коментар по този въпрос, но Румениге е настроен оптимистично: "Процедурата все някога ще свърши, надявам се тогава и ние да получим дял." При квота от 40 процента в края на процедурата например исканата от DFL сума ще намалее до 150 милиона евро. 

Процедурата по обявяване в несъстоятелност, започнала през април миналата година, се оказа изключително сложна и продължителна. Предвид предстоящата продажба на групата телевизионни канали на консорциума на издателство "Хайнрих Бауер" и "Хипоферайнсбанк" скоро най-голямата част от "Кирх групе" ще има нов собственик. Само в спортния отдел обаче за продажба остават особено атрактивното участие във Формула 1 и платеният канал DSF. 




