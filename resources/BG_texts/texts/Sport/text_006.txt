Андре Агаси може да играе на двойки с Граф в Париж
МИЛЕН ГАНЕВ 15:33 ч.

   

 
 
Щефи Граф наблюдава от трибуните на "Род Лейвър арина" мача на съпруга си Андре Агаси срещу Себастиен Гросжан. Ако Агаси спечели още два мача в Мелбърн, Граф може да се върне на корта като негова партньорка на смесени двойки по време на Откритото първенство. 
 

Американецът Андре Агаси ще участва тази година в състезанието по смесени двойки от Откритото първенство на Франция по тенис заедно със съпругата си Щефи Граф (Германия), ако спечели за четвърти път титлата от Аustralian Оpen, съобщи самият тенисист в интервю пред бившия си колега Марк Уудфорд (Австралия) за официалната страница на турнира в Мелбърн (www.ausopen.org). "Ако спечеля тук, Щефи ще трябва да играе с мен в Париж. Говоря сериозно", заяви Агаси в отговор на въпрос с кого мечтае да играе на смесени двойки. 

Агаси и Граф се ожениха в Лас Вегас през октомври 2001 година и вече имат син - Джейдън Гил. Двамата са спечелили в кариерата си общо 29 титли на сингъл от турнирите за Големия шлем. Германката, която е рекордьор по този показател в цялата история на тениса, както и по спечелени пари от наградни фондове при жените, се оттегли от професионалния тенис през 1999 година, когато спечели "Ролан Гарос" за шести път в кариерата си и събра общо 22 титли за Големия шлем. Агаси има до момента седем титли от четирите най-големи турнира - три от Мелбърн, по една от Париж и от "Уимбълдън" и две от Откритото първенство на САЩ. През 1999 година настоящата му съпруга участва в "Уимбълдън" на смесени двойки с друг от големите американски тенисисти - Джон Макенроу, като двамата стигнаха до полуфиналите. 

Най-атрактивната партия на корта по всяка вероятност ще стане факт след няколко месеца, тъй като поне до момента изглежда, че няма кой да спре поставения под номер 1 в основната схема Агаси по пътя към титлата от Откритото първенство на Австралия. В първия четвъртфинален двубой при мъжете 32-годишният американец не даде никакъв шанс на 12-тия в схемата Себастиан Гросжан (Франция) и го победи с 6:3, 6:2, 6:2, като в петте си мача досега е загубил само един сет (срещу Никола Ескюде). Само преди десетина дни двамата се срещнаха и на финала на подготвителния демонстративен турнир "Койонг класик" и Агаси също записа убедително победа, а статистиката показва, че в другите две години, когато е печелил това състезание - през 2000 и 2001 г., съпругът на Щефи Граф си е тръгвал с титлата и от Мелбърн. Освен това соченият като негов основен конкурент и поставен под номер 1 в схемата Лейтън Хюит (Австралия) вече отпадна от надпреварата, от останалите четвъртфиналисти само испанецът Хуан-Карлос Фереро е печелил титла от турнир за Големия шлем ("Ролан Гарос"), докато Давид Налбандян (Аржентина) едва ли запомнил с нещо добро участието си финала си на "Уимбълдън" срещу Хюит миналата година, а Уейн Ферейра (ЮАР), Анди Родик (САЩ), Юнес ел Айнауи (Мароко) и Райнер Шютлер (Германия) изобщо не са стигали до това ниво. 

При жените също не се стигна до изненада, след като поставената под номер 2 в основната схема Винъс Уилямс (САЩ) победи с 6:4, 6:3 седмата в схемата Даниела Хантухова (Словакия) и очаква в следващия поставената под номер 5 Жюстин Енен-Ардин (Белгия), която лесно надигра Вирхиния Руано-Паскуал (Испания) с 6:2, 6:2. 



