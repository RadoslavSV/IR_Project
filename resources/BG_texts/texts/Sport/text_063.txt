Турнирът за Купата на България изпитва нужда от нов регламент
СТАНИЛ ЙОТОВ 18/2 - 17:00 ч.

Постното откъм интрига футболно състезание, наречено турнир за Купата на България, ще даде официален старт на футболната 2003 година с три мача в сряда. "Левски" посреща "Локомотив" (Пловдив), ЦСКА играе с "Македонска слава", а "Черноморец" приема "Марек". Четвъртата среща - "Славия"-"Литекс", беше отложена по настояване на двата клуба заради лоши атмосферни условия. 

Докато в страните от Западна Европа турнирите за националните купи преставляват интригуващи състезания с непълно непрогнозируем завършек и сензационни победи на втородивизионни и аматьорски отбори над професионалистите от елита, българският вариант през сезон 2002/2003 опира повече до отбиване на номера и свеждане на интригата до локално съревнование между няколко от водещите състави във Висшата лига. 

Причината за това е регламентът на турнира, съставен от БФС и Професионалната лига, който предвижда провеждане на два мача при разменено гостуване, докато в Западна Европа и най-вече в Англия победителят се определя само в една среща, провеждаща се на терена на отбора от по-ниската група. В случай на равенство следва преиграване на срещата, като домакин е другият тим, и едва при ново равенство победителят се определя след дузпи. По подобни схеми протичат и турнирите в Испания, Германия и Франция. За разлика от тях в България тазгодишното издание на турнира за националната купа бе вкарано в схема за попълване на спортния календар, като още от 1/16-финалите нагоре се играят по две срещи на разменено гостуване. Като причина бе изтъкнато, че отборите от Висшата лига имат само 26 шампионатни кръга. 

"В тази схема няма никаква интрига и стимул за отборите от Първа група и аматьорите, които участват в турнира за Купата на България, твърди Атанас Атанасов-Кеби, президент на аматьорския тим "Вихър" (Вълчи дол), който през ноември се падна да срещне "Литекс" за купата. Честно казано, играхме за отбиване на номера. Дори да бяхме спечелили първата среща във Вълчи дол, на реванша в Ловеч никой нямаше да ни допусне да продължим нагоре. Ясно е, че регламентът е изготвен по такъв начин, че да обслужва интересите на няколко големи клуба." Атанасов припомня, че по стария регламент през 2000 година например "Левски" беше на крачка да отпадне срещу "Сокол" (Марково), а ЦСКА едва се спаси от елиминиране в Търговище. 

В най-неблагоприятно положение от днешните мачове изглежда отборът на "Македонска слава" от Първа професионална лига. Ако турнирът се провеждаше по английския регламент например, мачът с ЦСКА щеше да се играе в Симитли и при победа съставът от Югозападна България щеше да се класира на 1/2-финалите, а при равенство да играе втори мач в София. Според настоящия регламент обаче отборът на "Македонска слава", който се спонсорира от фирмата за пластмасов амбалаж "Мипа пласт", трябва първо да постигне удобен резултат в София и едва тогава да мисли за реванша. Евентуална загуба с два или три гола в сряда на практика ще обезмисли ответния двубой в Симитли и ще го вкара в категорията "протоколни мачове", които стават все повече в българския футбол. 

В момента например турнирът за Купата на Англия, който е в същата четвъртфинална фаза като този у нас, се провежда при участието на четири отбора от Висшата лига - "Арсенал", "Челси", "Лийдс" и "Саутхемптън", три от първа дивизия - "Шефилд юнайтед", "Уулвърхямптън" и "Уотфорд", а "Бърнли" също имаше шансове да се класира, ако победи "Фулъм" в преиграването късно вечертъ във вторник. Причината е, че отборите от по-ниските дивизии в страните от Западна Европа имат не само спортен, но и финансов стимул за участие в турнира. Българският национал Светослав Тодоров, играещ в "Портсмут", съобщи, че от мача с "Манчестър юн" за Купата на Англия неговият клуб е получил приход един милион паунда само от тв правата за провеждането на двубоя. За сравнение - брутният приход на "Светкавица" (Търговище) от мача с ЦСКА през 2000 година е бил около 7000 лева от продадените билети. От друга страна, рейтингът на турнира беше опорочен още миналата година, след като ЦСКА и "Литекс" си размениха взаимни победи в първенството на Висшата лига и в турнира за купата при явна договорка. 

По тези причини единствените, заинтересувани да вървят нагоре в този турнир, са отборите от челото на Висшата лига, за които евентуалното спечелване на Купата на България или поне класирането на финала би дало възможност да участват в европейските клубни турнири. Това е особено важно за "Левски", който е изправен пред съвсем реална опасност да не играе тази есен дори за Купата на УЕФА, ако не се класира на едно от първите две места. 

Налице е и спад в зрителския интерес към турнира и дори към финалните срещи. Така например през 1998 година финалът "Левски" - ЦСКА (5:0) се проведе пред над 45 000 зрители на стадион "Васил Левски", докато същите два отбора миналата пролет не успяха да напълнят стадион "Славия". Финалната среща между "Литекс" и "Велбъжд" през 2001 година се състоя пред камерна публика на стадион "Георги Аспарухов". 

В миналото турнирът за националната купа на България, който до 1981 година носеше името Купа на Съветската армия, се провеждаше при много по-атрактивни схеми, дори с мачове на неутрален терен. Именно в такава 1/4-финална среща в Карлово през 1978 г. отборът на "Чепинец" (Велинград) елиминира "Левски" след дузпи, а в 1/2-финала отстъпи отново след дузпи срещу ЦСКА. От мачовете, които се играха в една среща през последните десет години, ще се запомни победата на аматьорския тим "Чирпан" над ЦСКА с 1:0 през 1993 година. 
