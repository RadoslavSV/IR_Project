Варненският футболен клуб на Илия Павлов бави разплащания
ЕКИП НА "ДНЕВНИК" 16/2 - 17:04 ч.

   
Варненският футболен отбор "Черно море", на който президент е Илия Павлов, изпитва трудности при обслужването на финансовите си задължения спрямо клубове и частни лица, с които е имал споразумения за покупка на състезатели, както и при изплащането на договорените възнаграждения с някои от футболистите. 

Според данни, които все още не са официално потвърдени, "Черно море" се бави с изплащането на 1.2 милиона лева на ЦСКА и "Литекс" за петима футболисти, които бяха привлечени във варненския тим през лятото. В края на миналата седмица изпълнителният директор Георги Тодоров призна в интервю пред спортен вестник, че клубът има задължения към ЦСКА относно трансфера на нападателя Асен Букарев. Твърди се, че сумата е 500 000 лева, а "Литекс" очаква други 700 000 за четирима свои играчи, които прати в "Черно море" през зимната пауза - Стефан Юруков, Ивайло Петев, Марин Петров и Янек Кючуков. Последните трима състезатели разтрогнаха договорите си заради неизплатени суми, като становището на арбитражната комисия на БФС бе "по вина на клуба". 

Източник от "Черно море" съобщи, че проблемите при разплащането с ЦСКА за Букарев са по-сериозни и идват от противоречия между Илия Павлов и собственика на софийския клуб Васил Божков. Както е известно, Божков наследи Павлов начело на ЦСКА през 1999 година, като между двамата имаше сключено споразумение за подялба на очакваните в клуба пари от трансфери на футболисти, извършени по времето на Илия Павлов. Двамата се разбраха как ще се делят сумите от продажбата на Стилян Петров в "Селтик" и Мартин Петров в "Сервет", но проблемът според варненския източник е възникнал при подялбата на парите, срещу които Александър Младенов - син на треньора на ЦСКА Стойчо Младенов, беше трансфериран преди няколко сезона в германския "Херта". Този трансфер навремето бе извършен от мениджърската агенция "ЦСКА АС-23", която е собственост на Илия Павлов. По тази причина до последния уикенд "Черно море" все още не бе платил на ЦСКА за Букарев. 

Проблемът при изчистването на задълженията към "Литекс" най-вероятно ще бъде по-безболезнено изчистен. Един от футболистите, за които "Черно море" има финансови задължения - Стефан Юруков, бе трансфериран в Китай заедно с бившия национален селекционер Димитър Пенев. Този трансфер също бе уреден от "ЦСКА АС-23", като се очаква, че първите приходи от продажбата на Юруков ще отидат за покриване на дълга към "Литекс". 

В събота друг играч на "Черно море", който е близък до собственика на "Левски" Майкъл Чорни, напусна скандално отбора от Варна и се прехвърли в състава на сините. Става въпрос за 19-годишния нигериец Омониго Темиле, който вече води тренировки със сините и най-вероятно ще подпише договор в близките дни. "Играх в "Черно море" като аматьор с договор до януари. Нямам намерение да се връщам там, още повече че от клуба ми дължат пари от няколко заплати и премии", каза африканецът пред БТА. Последните думи на Темиле подкрепят версията, че има неизпълнени финансови задължения на варненския клуб към състезателя и неговия мениджър. Агент на Темиле е кипърският мениджър Кикис Трепидис, който по документи обаче заедно с българина Марин Маринов е съсобственик в кипърската офшорка "Седиан къмършъл лимитед". Същата офшорка притежава 49 процента от акциите във футболен клуб "Левски" и се управлява от председателя на надзорния съвет на клуба Майкъл Чорни. До началото на миналата година Кикис Трепидис бе член на управителния съвет и на мобилния оператор "МТел", когато компанията бе ръководена от израелския бизнесмен Лев Леваев. 

Преди началото на сезона от "Черно море" се очакваше да се намеси амбициозно в борбата за първите места, след като бяха привлечени много нови играчи, а треньор на отбора стана Велислав Вуцов, син на изпълнителния директор на БФС Иван Вуцов. Съставът обаче не се представи особено убедително, не успя да се противопостави на силните отбори от челото на таблицата - завърши 0:0 с "Левски" и "Литекс" и загуби с 0:1, 1:2 и 1:4 съответно от ЦСКА, "Нафтекс" и "Локомотив" (Пловдив). През януари отборът беше напуснат и от един от най-силните си играчи - националния вратар Здравко Здравков, който отиде в турския тим "Истанбулспор". 
