Хърватия стана световен шампион по хандбал с победа 34:31 над Германия
МИЛЕН ИВАНОВ 3/2 - 14:29 ч.

   

 
Играчите от мъжкия национален отбор по хандбал на Хърватия ликуват след победата си на финала на световното първенство в Португалия срещу състава на европейските вицешампиони от Германия. Снимка: "Ройтерс" 
 

Мъжкият национален отбор на Хърватия изненадващо спечели световната титла по хандбал на първенството в Португалия, след като на финала в Лисабон победи пред 12 000 зрители в изпълнената докрай зала "Павиляо атлантико" отбора на Германия с 34:31. Така германците, които са настоящи европейски вицешампиони и друкратни олимпийски шампиони (1936, 1980), не успяха да вземат трета световна титла след успехите от 1938 и 1978 година. Въпреки това избраниците на треньора Хайнер Бранд донесоха най-големия триумф на германския мъжки хандбал от 1986 година насам, когато съставът на бившата ГДР спечели бронзовите медали от световното първенство. 

Голяма роля за за губата на германците на финала изигра отсъствието поради контузии на двама от основните състезатели - защитника Фолкер Зербе и звездата Щефан Крачмар, съпруг на популярната германска плувкиня Франциска ван Алмзик, който демонстрира блестяща форма до полуфиналите и отбеляза 46 гола, но не можа да изигре своя мач номер 200 с екипа на националния отбор и трябва да се надява на повече късмет по време на олимпийските игри в Атина догодина, след които възнамерява да прекрати международната си кариера. Освен това германците не можаха да използват в турнира още двама контузени състезатели - титулярния капитан Франк фон Берен и Франк Щефан. Въпреки добрата игра на капитана Маркус Баур (8 гола), Флориан Керман (7) и избрания за най-полезен състател на турнира Кристиан Шварцер германците отстъпиха пред напористата игра на хърватите, които въпреки изтощителната си победа с 39:37 след две продължения срещу отбора на Испания в полуфинала изглеждаха доста по-свежи и реализираха 80 процента от ударите си срещу едва 66 процента успеваемост за съперника им. През първата част особено слабо играха вратарите Хенинг Фриц, избран за най-добър на този пост в турнира, и Кристиан Рамота, докато хърватският им колега Владо Шота игра невероятно и имаше сериозна заслуга за победата. 

Световната титла по хандбал на Хърватия е поредният значителен успех на младата страна в колективните спортове. Освен олимпийската титла в хандбала през 1996 година хърватите спечелиха бронзови медали от световните футболни финали през 1998 година. На трето място в Португалия се класира бившият световен шампион Франция след 27:22 срещу Испания, Русия спечели мача за петото място с 30:25 срещу Унгария, а Исландия остана седма след 32:27 срещу Югославия. Първите седем отбора се класират директно за олимпиадата в Атина през 2004 година. 
