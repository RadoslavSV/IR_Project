ЦСКА загуби тежко с 0:4 срещу "Цървена звезда"
"ДНЕВНИК" 5/2 - 18:29 ч.

   

ЦСКА претърпя в сряда най-голямата си загуба, откакто през юни миналата година отборът беше поет от Стойчо Младенов. В турския курорт Анталия червените отстъпиха с 0:4 пред "Цървена звезда", след като седмица преди това бяха надиграли последователно чешкия "Спарта" (Прага) с 4:2 и "Партизан" (Белград) с 2:1. Досега ЦСКА беше получавал най-много три гола в един мач - този в София срещу "Блекбърн" от турнира за Купата на УЕФА, завършил 3:3. 

Противно на очакванията, ЦСКА имаше много повече проблеми срещу третия в класирането на югославското първенство "Цървена звезда", отколкото в неделния си мач с шампиона и лидер в класирането "Партизан". Двамата треньори Стойчо Младенов и Зоран Филипович, който е известен с успешната си работа в Португалия, заложиха на повече офанзивни играчи в стартовите си състави. В тима на ЦСКА като централен нападател действаше ниският Емил Гъргоров, докато в състава на "Звезда" атакуващото звено бе изградено около най-известния играч на отбора Михайло Пянович. Преди почивката и двата отбора имаха доста голови положения, като за ЦСКА пропуски извършиха Светослав Петров, Жоао Пауло Брито и Артим Шакири, а вратарят на белградския състав Иван Ранжелович улови няколко опасни удара към вратата си. Защитата на ЦСКА сгреши два пъти през първата част, като в 19-та минута сенегалецът Ибрахима Гай успя да избие топката, след като изпусна Пянович, но малко по-късно грешка на бразилеца Жоао Карлуш позволи на 22-годишния Бранко Божкович да вкара първия гол в мача. Играта вървеше доста грубо, а Драган Младенович беше заменен от треньора на "Звезда" в 21-та минута заради червен картон за два груби фаула срещу Велизар Димитров и Гъргоров. Според договорката между двата щаба изгонен футболист се заменяше с друг, което позволи на сърбите да запазят численото си равенство на терена. Твърдата игра, която не подхождаше на контролна среща, накара Стойчо Младенов да извади на почивката голмайстора на отбора Димитров - повод стана един много груб фаул срещу него на Братич в 43-та минута, довел до сбиване между двата тима. На мястото на нападателя влезе тийнейджърът Герасим Заков. За отбелязване е обаче, че и наставникът на "Звезда" Зоран Филипович предприе подобна смяна на полувремето, когато извади Пянович и включи на негово място 18-годишния Драган Мърджа, връстник на Заков и една от големите надежди на школата на белградския тим. Именно Мърджа вкара третия гол за "Звезда" след ниско центриране в пеналта, като преди това Божкович беше дублирал аванса за своя тим. Малко преди края Драган Богавац отбеляза четвъртото попадение, като успя да се измъкне сам срещу резервния вратар на ЦСКА Ивайло Иванов. За отбелязване е, че и след почивката футболистите на "Цървена звезда" играха доста грубо, а в 46-та минута беше отстранен и Братич заради фаул срещу Иван Павлов. Груба игра имаше на няколко пъти и срещу Брито и Христо Янев. 

Треньорът на ЦСКА Стойчо Младенов каза след мача, че "Цървена звезда" е бил по-свежият отбор на терена и подобно на срещата с "Партизан" не отдаде внимание на резултата, а предпочете да обърне внимание върху играта на своя отбор. "Съперниците ни играха много грубо, очевидно търсеха резултат в този мач, каза Младенов. Аз съм доволен от това, което показахме през първото полувреме, когато имаше синхрон в действията ни и контролирахме играта. Получихме първите два гола след две контраатаки, а последвалите смени се отразиха негативно на играта ни. Все пак съм доволен и от представянето на по-младите играчи, които пуснах в този мач." 

Направи впечатление обаче, че ЦСКА загуби срещу отбор, в чийто състав имаше доста млади играчи във възрастта 19-22 години и играха много мотивирано. Понеже в първенството на Сърбия вече е ясно, че титлата ще стане притежание на "Партизан", стратегията на "Цървена звезда" тази година се свежда предимно до сглобяване на млад състав и евентуално спечелване на титлата през сезон 2003/2004. Непосредствената задача за тази година е класиране в турнира за Купата на УЕФА. Треньорът Зоран Филипович налага млади играчи, най-добрите от които впоследствие обикновено се продават в чужбина. За отбелязване е, че през миналото лято "Цървена звезда" почти не взе участие в европейския трансферен пазар, което се отрази зле на финансовото състояние на бившите европейски шампиони от 1991 г. Наскоро директорът на клуба Драга Джаич заяви, че "Звезда" разработва нова рекламна и маркетингова стратегия, от която се очакват солидни постъпления. Паралелно с това преди няколко дни Джаич и президентът на едноименния баскетболен клуб Живорад Анжелкович представиха проект за изграждане на нов спортно-тренировъчен център. 
