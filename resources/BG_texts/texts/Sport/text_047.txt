"Лукойл Академик" и "Тенерифе" оглавиха класирането в група F 
ВЕСЕЛИН ЙОРДАНОВ 5/2 - 18:02 ч.

   
Българите не оставиха никакви шансове на гостите си от Израел. Снимка: Красимир Юскеселиев/ "Дневник" 
 

Баскетболният "Лукойл Академик" и испанският "Тенерифе" са основни фаворити за първото място в група F от втората фаза на европейския клубен турнир Шампионска купа, организиран от ФИБА-Европа. И двата отбора регистрираха победи в първите си срещи. Тимът, воден от старши треньора Петко Маринов, се наложи като домакин в столичната зала "Универсиада" над израелския "Бней Ашарон" с 87:76, а испанците победиха италианския "Бипоп Карире" в Тенерифе със 79:67 точки. 

След първите срещи като лидер и основен съперник на българите за първото място в група F се очерта "Тенерифе". Тимът, който според публикации в испанската преса разполага с годишен бюджет от 4.5 милиона евро, вече разполага с актив от две точки. Непосредствено след него е "Лукойл Академик" също с две, но с по-лоша точкова разлика, следван от "Бней Ашарон" (1) и "Бипоп Карире" (1). "Тенерифе" ще бъде и основен съперник на българите за първото място в групата. "Лукойл Академик" е един от общо 24 отбора, преминали първия кръг, и са разделени в шест групи. За втората фаза ще се класират първите шест отбора заедно с двата най-добри втори. 

Представянето в Европа на клуба, който разполага по непотвърдени данни с бюджет от два милиона лева и се определя като най-богатия в България, се счита за изключително успешно. "Лукойл Академик" премина първата фаза на Шампионска купа с актив от осем победи и две загуби, а след това стана и шампион на Южната лига. 

Победите помогнаха на българските баскетболисти да натрупат опит и самочувствие, които се оказаха достатъчни, за да преодолеят първия си съперник във втората фаза на Шампионска купа - "Бней Ашарон". Мачът започна добре за домакините, които поведоха с една точка разлика (21:20) след края на първата четвърт. "Лукойл Академик" се оттегли на почивката с аванс от пет точки (41:36). След подновяването на играта, тя бе равностойна, като за "Лукойл Академик" през последните две части не игра американецът Брайън Смит. В началото на третата част се играеше кош за кош, но минута преди края домакините записаха девет точки аванс - 63:54. Последната четвърт българите успяха да наложат окончателно своя стил на игра и не позволиха на съперниците си да обърнат резултата от срещата. 

Най-резултатен за "Лукойл Академик" беше американецът Прийст Лодърдейл, който се очаква в близките няколко дни да продължи контракта си с клуба за още три години. Двеста двадесет и два сантиметровият американец завърши мача с 23 точки, 13 борби и 3 чадъра. Националът Дечо Коешинов добави 21 точки, а плеймейкърът Тодор Стойков отбеляза 16 точки и 6 асистенции. За Израел Язкан бе най-резултатен - 18 точки. 

В следващия кръг "Лукойл Академик" гостува на "Бипоп Карире" в Италия. 
