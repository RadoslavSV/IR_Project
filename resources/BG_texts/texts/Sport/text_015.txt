Фалит заплашва "Формула 1" 
ВЕСЕЛИН КАРАИВАНОВ 15/1 - 14:29 ч.

   

 
 
Екипът на "Ферари" е един от малкото отбори във "Формула 1", който няма проблеми с подсигуряването на спонсори за всеки нов сезон. Основна причина за това са успехите на тима в шампионата и присъствието на петкратния световен първенец Михаел Шумахер. Сним 
 

"Формула 1" е пред фалит, съобщи авторитетното електронно издание "Шпорт айнс". Автомобилният коментатор на медията Александер Онмайс уточнява, че спадът в приходите от реклама и предстоящото влизане в сила на ветото за реклама на цигарени продути на територията на Европа ще сложат край на микрокосмоса, наречен "Формула 1". 

Специалисти отчитат, че само за периода от 2000 до 2003 година цената на рекламата върху болидите, участници в най-гледаното автомобилно състезание, е спаднала с 30 до 50%. "Шпорт айнс" се позовава на разработка по този проблем, публикувана във вестник "Файненшъл таймс" миналата седмица. За да се избегне наближаващата криза, ръководството на "Формула 1" трябва да подсигури нови спонсори, които да гарантират оцеляването на шампионата. 

Поради задълбочаващата се криза в световен мащаб все повече фирми изявяват желание да напуснат първенството. Между тях са марки като "Дойче телеком", който е един от основните спонсори на "Макларън", "Дойче пост" ("Джордан"), пивоварната "Велтинс" ("Уилямс"), фармацевтичния концерн от Улм "Рациофарм" ("Тойота") и модния концерн "Санкт Оливър" ("Ягуар"). С оглед намеренията на мощни компании като горепосочените все по-актуален става въпросът дали финансовата криза в кралския клас не е следствие от тоталното надмощие на "Ферари" в шампионата. 

"Разбира се, че "Ферари" е един от факторите, провокирали кризата в световния шампионат, категоричен е Щефан Коле, един от водещите германски спортни журналисти. За "Уилямс" и "Макларън" доминиращата роля на италианския отбор все още не е толкова голям проблем. За всички останали тимове, които се намират зад "Ферари" в подреждането, кризата става все по-тежка."За отбори като БАР например годишните резултати са много далеч от постиженията на "Ферари". С оглед отсъствието на спортни успехи не е изненада, че рекламодателите имат намерение да пренасочат инвестициите си към друга сфера на спорта. 

Другият основен проблем, който се очаква да попречи на развитието на "Формула 1", е предстоящото вето за реклама на цигарени продукти на територията на Европа. Европейският съюз и ръководството на шампионата в лицето на неговия промотор Бърни Екълстоун преди година постигнаха договорка цигарените компании да не бъдат популяризирани чрез световния шампионат след 1 октомври 2006 година. Здравната комисия към ЕС обаче настоя датата да бъде изместена напред във времето и рекламите на тютюневите компании на територията на Стария континент да бъдат забранени след края на юли 2005 година. За да защити интересите на основните рекламодатели, които подпомогнаха развитието на шампионата през последните години, президентът на Международната автомобилна федерация (ФИА) Макс Мозли заплаши ЕС, че първенството ще напусне територията на Европа, а Бахрейн, Китай, Русия и Турция ще бъдат част от новите домакини на стартовете. 

Коментатори отчитат, че тимът от Маранело няма никакви проблеми за подсигуряване на бюджета за своята червена богиня, както всички в Италия наричат колата на звездата на тима Михаел Шумахер. Противно на проблемите на всички останали тимове в първенството "Ферари" си подсигури дългогодишни договори с компании като "Филип Морис" и "Водафон", които осигуряват на тима общо 160 милиона евро годишно. Маркетинговият директор на "Велтинс" Херберт Золих и говорителят на пивоварната "Варщайнер" доктор Михаел Валевски са категорични, че доминиращата роля на "Ферари" във "Формула 1" би могла "като експрес да изведе на челни позиции марките им на световния пазар". 

Кризата в световния шампионат във "Формула 1" вече даде първите си жертви. След като в началото на 2002 година във фалит беше обявен едноименният отбор на бившия френски пилот Ален Прост, непосредствено преди настъпването на настоящата 2003 година. "Ероуз" последва съдбата му. След оттеглянето на автомобилния концерн "Форд" като партноьор на "Ягуар" във "Формула 1" се заговори, че "дивите котки" са следващият тим, който ще напусне първенството. За своето оцеляване в момента се борят "Джордан" и "Минарди". И двата отбора търсят отчаяно партньори, които да им помогнат да доразвият колите си за предстоящия сезон и едновременно с това да им гарантират пари за участие във всички 16 старта в календара за 2003 година. 




