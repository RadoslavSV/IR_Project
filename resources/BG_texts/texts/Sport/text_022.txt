Петко Маринов: Българският баскетбол изостана в развитието си
ИНТЕРВЮТО ВЗЕ ВЕСЕЛИН КАРАИВАНОВ 15/1 - 17:16 ч.

   

 

Старши треньорът на "Лукойл Академик" Петко Маринов е един от най-известните български баскетболни специалисти. Преди да поеме тима, финансиран от петролна компания "Лукойл", беше наставник на мъжкия национален отбор по баскетбол. За много кратко време като треньор на "Лукойл Академик" той успя да възроди отбора. Първото отличие, което спечели "Лукойл Академик", беше Купата на България през миналия сезон, а след това достигна и финал в първенството при мъжете. Този сезон "Лукойл Академик" проби успешно в европейските клубни турнири и е основен фаворит за златните медали в шампионата. 

----- 

Господин Маринов, какво очаквате от турнира "Файнъл фор", който ще определи шампиона на Южната европейска баскетболна лига? 

- Отборите, които ще спорят за първо място в турнира, са много силни. За щастие сред тях е и "Лукойл Академик". "Тюрк телеком" и "Арис" нямат нужда от представяне. Гръцкият "Перистери" също разполага с качествени играчи. За съжаление ние нямаме късмет. Почти сигурно е, че вторият американски баскетболист в нашия състав - Брайън Смит, няма да играе. Плеймейкърът Тодор Стойков се оплаква от болки в колената, а Юлиян Радионов има проблеми със сухожилията. Тенчо Банев се лекува от грипно заболяване, но ще влезе в игра. Надявам се, че въпреки тези проблеми със състава ще успеем да се представим достойно. 

Успяхте ли да разузнаете добре своите противници? 

- Направихме всичко възможно, за да се запознаем със стила на игра на трите отбора, които пристигнаха в София. Най-голямо внимание обърнахме на нашия пръв противник - турския "Тюрк телеком". Имам пълните статистики на тима от последните пет срещи от турското първенство. "Тюрк телеком" играе много нестандартно. Двама от американците играят много разнообразно от външната страна. Другият американец Елис също е класен с състезател. Юркевич, който е другият чужденец в турския тим, е много опасен. 

На каква тактика ще заложите? 

- Имаме няколко вида защита, но не смятам да коментирам вариантите, които сме подготвили. Трябва да спечелим играта под двата коша и да играем с бързи контраатаки. Очаквам Прийст Лодърдейл, който е много пробивен, да натовари противниците ни с много фаулове. 

Самочувствието, което натрупахте в Шампионската купа, ще ви помогне ли в турнира "Файнъл фор"? 

- Би трябвало. Натрупахме опит, който ще бъде от решаващо значение. Евентуален успех в турнира в София ще ни донесе повече престиж в Европа. Още повече че в София ще пристигнат важни хора от световната и европейската баскетболна федерация, както и скаути от Националната баскетболна асоциация (НБА). Конкуренцията в момента е убийствена сред играчите, но прояви като "Файнъл фор" ще помогнат на състезателите в България да направят съпоставка къде се намират. Лошото е, че нашият баскетбол изостана в своето развитие през последните 10-15 години. 

Спонсорът на клуба "Лукойл" обещавал ли ви е премии за евентуален успех в турнира? 

- Никога не сме говорили за премии преди решаващи мачове. От две години не сме уточнявали предварително паричните стимули. Предполагам, че ако спечелим "Файнъл фор", ще получим и премии. 





