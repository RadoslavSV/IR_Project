Сеп Блатер: Футболът ще влезе в дива дерегулация и социален дъмпинг
"ДНЕВНИК" 15:23 ч.

   

 

Президентът на ФИФА Сеп Блатер даде интервю за вестник "Монд" по повод очакваните сътресения в световния футбол след присъдата по делото "Малажа". Блатер изрази сериозни опасения за бъдещето на футбола в разговор с известния журналист Фредерик Поте. 

---------------- 

Как ще коментирате новата ситуация в световния футбол след тази присъда? 

- Най-напред ще кажа, че футболна Европа е "пазар на създатели на футболния спектакъл", както казват в Брюксел. В момента обаче в 15-те страни - членки на ЕС броят на населението с чужда националност е между 6 и 7 процента от общото. В същото време броят на чуждестранните професионални футболисти в петте водещи страни от Западна Европа се движи между 25 и 55 процента. Футболът символизира стойности, които надхвърлят границите, етническите и религиозните общности, разделянето на полове и социални класи. Нека спрем да говорим, че няма свобода на циркулирането на хората във футбола, без да виждаме истинските обстоятелства. 

Може ли делото "Малажа" да промени футбола толкова драстично, както беше с "Босман" през 1995 година? 

- Разбира се, понеже клаузите за недискриминация, фигуриращи в договорите за асоцииране към ЕС на страните, които в момента не са членки на съюза, дават големи възможности. Само че подобни клаузи съществуват и в договора от Котону със 77 страни от Африка, Карибите и Пасифика. Делото "Малажа", комбинирано с разширяването на Европа през 2004 година, е "Босман" с десетократно по-голяма сила. То засяга не само 15-те страни, които в момента са в ЕС и нивото на футбола им е високо, но и общо над 100 държави. Това е дива дерегулация, форма на социален дъмпинг във футбола, победа на индивидуалните интереси. Това дело ще обслужи интересите на онези, които употребяват нашия спорт за лични цели. 

Присъдата дойде в момент, когато повечето европейски футболни лиги като тези в Италия и Англия например, насърчават развитието на собствени играчи и се стремят да ограничат потока на чужденци. 

- Делото "Малажа" несъмнено ще обърне този процес, понеже ще позволи на клубовете да привличат повече чужденци. Всичко това кореспондира с общата финансова криза във футбола и покачването на заплатите. А в момента европейският футбол създава отлични млади играчи - Ван дер Ваарт (Аякс), Уейн Руни (Евертън), Кевин Курани (Щутгарт), Льо Тале и Синама (Льо Авр), Кристиано Роналдо (Спортинг). 

Прогнозирате ли тотално премахване на квотите за националността на състезателите в световния футбол? 

- Виждам, че в другите сектори има подобна дива либерализация. Не мисля, че тя е удачна за футбола. 

Преди няколко години лансирахте идеята за схема "6+5": всеки отбор да бъде задължен да използва в игра поне шестима футболисти, които подлежат на селекциониране в националния отбор на страната. Къде е сега този проект? 

- Идеята беше доста дискутирана. Тя може да се материализира с някакви нюанси, например шестимата състезатели да са от собствената школа на клуба. Каквато и да е формата, ясно е, че трябва да се направи нещо. Формулата "6+5" няма да повлияе върху условията на труд, но ще спомогне за изчезването на измами като тази с фалшивите паспорти. Едно такова правило само ще спомогне за създаването на собствени футболисти. 

Защо не предложите тази схема в Брюксел? 

- Защото Европейската комисия е само един от актьорите в този дебат, където участват още синдикатът на футболистите ФИФАПро, клубовете, професоналните лиги и националните федерации, без да забравяме и държавите на страните от ЕС. Смисълът на дебата е съвсем прост - да вкараме малко здрав разум във футбола, да запазим равенството между националната идентичност и планетарността. 

