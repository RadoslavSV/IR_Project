Мароканец отстрани Хюит в Мелбърн
МИЛЕН ИВАНОВ 20/1 - 14:48 ч.

   

 
 
Лейтън Хюит (вдясно) стиска ръката на Юнес ел Айнауи след края на мача на "Род лейвър арина". Снимка: "Ройтерс" 
 

Надеждите на австралийците техен сънародник най-после да спечели Откритото първенство по тенис на страната отново претърпяха провал, след като поставеният под номер 1 в основната схема на турнира Лейтън Хюит отпадна още на осминафиналите след загуба в четири сета - 6:7 (4:7), 7:6 (7:4), 7:6 (7:5), 6:4, срещу поставения под номер 18 мароканец Юнес ел Айнауи. Двамата сътвориха на централния корт "Род лейвър арина" един от най-драматичните двубои от началото на турнира, а победителят беше излъчен след повече от три часа и половина игра. 

Първият и единствен пробив в мача, постигнат от мароканеца в четвъртия сет, се оказа решаващ за крайния изход от срещата. След загубата Хюит призна, че големите очаквания да спечели титлата в Мелбърн са огромен психологически товар. "Очевидно натискът и очакванията са доста концентрирани, но когато си сред най-добрите в света и играеш в турнир за Големия шлем, те винаги съществуват", заяви тенисистът, който завърши като номер 1 в света през последните две години. 

За ел Айнауи това е едва вторият път в кариерата му, когато стига до четвъртфиналите на турнир за Големия шлем, след като миналата година намери място сред осемте най-добри играчи на U.S. Оpen. В следващия кръг мароканецът ще се изправи срещу 20-годишния американец Анди Родик, който постигна не по-малко драматичен успех срещу руснака Михаил Южни на "Водафон арина". В двубой между две от най-големите надежди на мъжкия тенис Родик, който игра на четвъртфиналите на Откритото първенство на САЩ през последните две години и е поставен под номер 9 в Мелбърн, за пръв път в кариерата си успя да обърне развоя на толкова важен мач в своя полза и въпреки че загуби първите два сета, спечели с 6:7 (4:7), 3:6, 7:5, 6:3, 6:2. 

Не толкова щастлив беше денят за другата млада американска звезда - поставения под номер 23 Джеймс Блейк, който беше отстранен от 31-ия в схемата Райнер Шютлер (Германия) с 3:6, 4:6, 6:1, 3:6. Шютлер направи само 19 непредизвикани грешки срещу 35 на съперника си и за пръв път в кариерата си стигна до четвъртфиналите на турнир за Големия шлем, където ще срещне победителя от мача между поставения под номер 10 Давид Налбандян (Аржентина) и шестия в схемата Роже Федерер (Швейцария). 

Голямата изненада в турнира по двойки при мъжете поднесоха непоставените Тод Уудбридж (Австралия) и Николас Лапенти (Еквадор), които отстраниха поставените под номер 2 американци Боб и Майк Брайън с 3:6, 7:6, 7:5. Уудбридж, който в тандем със сънародника си Марк Уудфорд спечели три пъти титлата на двойки в Мелбърн и общо 17 титли от турнирите за Големия шлем, напоследък играеше предимно с шведа Йонас Бьоркман, а сега за пръв път се състезава на голям турнир заедно с Лапенти. 

Организаторите на турнира, които в понеделник трябваше да прекъснат програмата за около два часа поради горещото време в Мелбърн, съобщиха, че вече е изравнен рекордът за най-много отказали се заради контузии по време на мачове тенисисти. До момента те са осем - румънецът Андрей Павел, француцинът Жером Голмар (и двамата с травми в гърба), австралиецът Уейн Артърс и австриецът Юлиан Ноул (в прасеца), американецът Джъстин Гимелстоб (схващане), французинът Грегори Карас (на коремния мускул), белгиецът Ксавие Малис (в ръката) и аржентинецът Гилермо Кория (в китката), а руснакът Марат Сафин изобщо не се яви на корта за двубоя си от третия кръг срещу германеца Райнер Шютлер. 

------------ 

Резултати от Откритото първенство на Австралия (награден фонд 10.9 милиона долара) 


