Малеева отпадна от Откритото първенство на Австралия
DNЕVNIК.ВG 18/1 - 13:39 ч.

   

 
 
Елена Бовина ликува, след като е отстранила българката Магдалена Малеева. Снимка: "Ройтерс"  
 

Българката Магдалена Малеева отпадна в третия кръг на Откритото първенство на Австралия по тенис, турнир от Големия шлем с награден фонд около 10.9 милиона долара, с драматична загуба от рускинята Елена Бовина с 5:7, 6:4, 7:5. Мачът продължи 2 часа и 38 минути, а с отпадането на Малеева приключи и 

българското участие в турнира. 

Три сета, в които бяха изиграни 34 гейма и общо 234 точки предложиха на зрителите най-добрата ни тенисистка и руската тийнейджърка в един от най-оспорваните мачове от началото на турнира. Двете направиха общо 19 пробива в противниковия сервис, а инфарктен завършек допълни картината на двубоя. 

В 12-тия гейм на решителния трети сет Малеева пропиля два брекбола за изравняване 6:6. След това Бовина успя още при първия си мачбол, оползотворявайки го със силен форхенд по диагонала. Така първата ни ракета напусна борбата след третия кръг в юбилейното си десето участие на Откритото първенство на Австралия. 

Малеева беше спечелила двете си предишни срещи с Бовина, една от които на друг турнир от Големия шлем - на "Уимбълдън" през 2001 година. 19-годишната рускиня обаче демонстрира великолепна форма напоследък, достигайки до четвъртфиналите на "Ю Ес Оупън" и спечелвайки титлите във Варшава и Квебек. 

Във фишовете си за съботните мачове в Мелбърн големите букмейкърски агенции бяха дали абсолютно равни шансове на двете съпернички и те оправдаха очакванията с изключително равностоен двубой. Борбата беше оспорвана през всичките три сета, а статистиката отчете повече спечелени точки от Магдалена Малеева - 118, срещу две по-малко на Елена Бовина. 

Рускинята, която е поставена под номер 20 в схемата на турнира и е 23-та в световната ранглиста на УТА (Женската тенис асоциация) взе първия сет със 7:5 след 46 минути игра, след като Малеева беше повела с 5:2. Първата ни ракета, номер 11 в схемата и 14-та в ранглистата, обаче изравни след нови 54 минути битка в първия мач на корт номер 3 след 6:4 във втория сет. В него тя пак поведе с 5:2, допусна намаляване до 5:4 и пропиля четири сетбола, преди да успее при петия. 

Решителната трета част продължи час без две минути. След като двете тенисистки си размениха по три пробива, резултатът стана 5:5. Малеева допусна нов пробив за 5:6, след което имаше две възможности да го върне и да изравни пак. Българката обаче пропиля първата при 30:40 в своя полза, както и втората при 

предимство. След второто равенство (40:40) Бовина взе точката за мачбол и го оползотвори със силен диагонален удар от форхенд. Тя ще срещне в осминафиналите американката Меган Шонеси (номер 25 в схемата), отстранила чехкинята Клара Коукалова с категоричното 6:1, 6:3 за малко повече от час. 

Магдалена Малеева пък отпадна в третия кръг на Откритото първенство на Австралия за първи път от десет участия в турнира. Досега тя беше достигала до осминафиналите четири пъти (1991, 1993, 1994, 2002) и беше отпадала още в първия кръг в другите си пет участия (1992, 1995, 1998, 2000, 2001). Най-добрата ни тенисистка ще прибере за предствянето си на сингъл в Мелбърн 43 309 австралийски долара или около 31 000 щатски долара (без данъците) от наградния фонд на турнира. Към тях тя ще прибави и половината от сумата за отпадане в първия кръг на двойки, която е 9023 австралийски (около 5300 щатски) долара. 

Магдалена Малеева ще вземе и 80 точки за световната ранглиста на УТА (56 за класиране за третия кръг и 24 бонус за двете си победи). От миналата година обаче тя трябваше да защитава 152 точки и сега активът й ще бъде леко намален. 

Най-малката от трите сестри Малееви беше последната българска представителка на Откритото първенство на Австралия. В първите два кръга тя беше победила последователно французойката Марион Бартоли с 6:4, 6:1 и корейката Чо Йон Чон с 2:6, 6:4, 6:1. На двойки Малеева и хърватската й партньорка Ива Майоли отпаднаха още в първия кръг след 1:6, 4:6 срещу Джанет Лий (Тайван) и Уини Пракусия (Индонезия). Другите ни две участнички Светлана Кривенчева и Мария Гушева-Гезненге бяха отстранени още в квалификациите. 


