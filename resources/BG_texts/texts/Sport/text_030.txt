ИГРАЧЪТ НА ГОЛФ ЗАРАБОТИ 70 МИЛИОНА ЕВРО 

ЛЮБОМИР ТОДОРОВ  

АМЕРИКАНСКАТА суперзвезда в голфа Тайгър Уудс е спортистът, спечелил най-много пари през миналата година. 27-годишният Уудс е получил 70 млн. евро през 2002 г. от наградни фондове и спонсори според класацията на списание Форбс. Далече зад него са европейският автомобилен крал Михаел Шумахер /60 млн./ и баскетболните величия Майкъл Джордан и Шакил О'Нийл с по 30 млн. евро приходи. Освен най-богатият Тайгър е и най-влиятелният спортист на света, пак според Форбс. 
Но кой е човекът, чиито доходи карат футболните звезди да се чувстват като бедняци? Елдрик Тайгър Уудс е роден на 30 декември 1975 г. в град Сайпръс, Калифорния. Чертите на лицето на голфиста подсказват смесица от раси, но може би и спортистът би се затруднил да се самоопредели. Баща му Ърл е половин негър и по една четвърт индианец и китаец. В жилите на майката Култида тече наполовина тайландска и китайска кръв. Като допълнение към мултиетническия произход на Уудс може би трябва да споменем, че приятелката му е шведка. Най-силният играч на голф в света дължи името си на прякора на южновиетнамски войник, който спасил два пъти живота на лейтенант Ърл Уудс в джунглата по време на войната в Индокитай. От най-ранна възраст Тайгър демонстрира рядък спортен талант. Още на 9 месеца той се опитва да имитира ударите със стика за голф, които прави татко му. А на двегодишна възраст Уудс печели турнир за деца до 10 години и е обявен за феномен. 
Осеяната с рекорди кариера на голфиста продължава без никакви спънки и забавяне. До август 1996 г. американецът е спечелил всички възможни титли при аматьорите и логично решава да стане професионалист. Тайгър зарязва следването си в Станфордския университет и се свързва с мениджъра Хю Нортън от IМG. Nike моментално подписва рекламен договор с младока на обща стойност 60 милиона долара. Фирмата за голфекипировка Тitleist също става спонсор на изгряващата звезда. 
И легендата започва. За 7 непълни сезона Уудс печели 33 турнира на Професионалната голфасоциация /РGА/. На 21 години той става най-младият състезател, печелил турнира Мастърс, както и първият спортист от африкански и азиатски произход, побеждавал в повече от два турнира. Мургавият играч с източни черти и обезоръжаваща детска усмивка бързо се превръща в любимец на всички американци. Тайгър неколкократно подобрява рекорда за най-големи суми, спечелени от наградните фондове на турнирите. Последното му постижение е 8 286 861 USD. През миналата година големият талант стана и първият играч в историята на голфа, заработил над 30 милиона долара в кариерата си. Няколко пъти той е победител в анкетата на АР за най-добър спортист. 
Безспорно Уудс даде мощен тласък в развитието на своя спорт. Освен феноменалната дарба на калифорниеца за имиджа на голфа беше изключително важно, че един цветнокож е неговото ново лице. Така се внушава, че тази игра не е само за аристократи и се е демократизирала. Неслучайно Тайгър основа фондация, която помага на хора от малцинствата да получат достъп до голфигрището. Ясно е, че без него спортът на джентълмените, стремящи се най-бързо да улучат с бялото топче 18-те дупки, щеше да изглежда консервативен до архаичност. 
