"Найки" настоява Марион Джоунс да напусне треньора на Бен Джонсън 
ВЕСЕЛИН КАРАИВАНОВ 6/2 - 14:55 ч.

   

Компанията за производство на спортни артикули "Найки" настоява Марион Джоунс да се откаже от услугите на новия си треньор Чарли Франсис, при когото се готвеше скандалният атлет Бен Джонсън, съобщи британският вестник "Гардиън". Ако "Кралицата на спринта" не изпълни желанието на "Найки", ще изгуби основния си рекламодател и спонсор, добавя изданието. 

Публично от компанията обявиха, че няма значение кой е треньор на атлетката. В действителност обаче от "Найки" се притесняват от лошата реклама, която ще направи Франсис на марката спортни артикули. Известно е, че американският концерн подписа договор с Джоунс до олимпийските игри в Атина 2004 година. "Все още не е късно Марион да промени решението си - заяви ръководител на "Найки", пожелал анонимност. Тя сама трябва да определи своето бъдеще. Надявам се, че няма да се стигне до раздяла между нея и нашата компания". 

"Найки" плаща на Джоунс по 800 000 долара всяка година, за да носи и представя продуктите на фирмата. Планира се мащабна кампания на концерна, която включва телевизионни реклами и снимки за билбордове, свързани с олимпийските игри. От "Найки" се опасяват, че, работейки с Франсис, чието име стана популярно през 1989 година като треньор на Бен Джонсън и други атлети, употребявали забранени стимуланти, репутацията на фирмата ще бъде накърнена. 

Джоунс, носителка на пет златни медала от летните олимпийски игри в Сидни преди три години, призна публично, че от декември миналата година работи с Франсис. След като приятелят на американката Тим Монтгомъри, световен рекордьор на 100 метра, завърши сезона под ръководството на Франсис в Райли, Северна Каролина, скандалният специалист отлетя веднага за Торонто. След това Джоунс и Монтгомъри бяха заснети от фоторепортери да тренират тайно в Канада под негово ръководство. 

Проблемът беше в това, че Джоунс и нейният сънародник Майкъл Джонсън, който все още е рекламно лице на "Найки", публично критикуваха Франсис и дори настояваха промоторите на състезанията в Европа да не канят Франсис и неговия състезател Тим Монтгомъри. "Леката атлетика пострада от скандала, в който бяха замесени Бен Джонсън и Франсис. Петнадесет години след този инцидент спортът ни все още не може да се възстанови", категоричен е бившият спринтьор. 

Последствията върху репутацията на Джоунс ще бъдат фатални. "Ако бях мениджър на Марион, никога не бих я пуснал да тренира с Франсис - коментира Марк Блок, съпруг, треньор и агент на най-голямата й съперничка на пистата Жана Пинтушевич-Блок, която победи американката в спринта на 100 метра и спечели златен медал на световното първенство в Едмънтън преди две години. Мисля, че успехите на Марион на рекламния пазар се дължат на доверието, което имат хората в нея. Ако остане при Франсис, всички ще се питаме дали това наистина е тя и постиженията й на пистата реални ли са." Плановете на Монтгомъри са неясни. Той също е спонсориран от "Найки", но не се радва на високи приходи от компанията по примера на своята приятелка. 
