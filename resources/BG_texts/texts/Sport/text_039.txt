Опозицията в "Барселона" готви сваляне на президента
ВЕСЕЛИН КАРАИВАНОВ 4/2 - 17:35 ч.

   

Бъдещето на Хоан Гаспарт като президент на "Барселона" ще бъде решено на събрание на асамблеята на акционерите във футболния клуб, съобщи испанският всекидневник "Мундо". На извънредно събрание, насрочено за 1 април 2003 г., ще бъде обсъден въпросът дали каталунецът да бъде свален от поста, който заема в момента. Асамблеята бе свикана по настояване на Рамон Фусте и Луис де Вал, бивши директори в клуба. Двамата, около които се формира опозицията срещу сегашното ръководство, настояват за промени и в ръководството на управителния съвет на "Барселона" с оглед катастрофалното представяне на отбора в испанското първенство, въпреки че в Шампионската лига тимът върви отлично. 


Процедурата срещу Гаспарт, инициирана от Фусте и Де Вал, е третата по рода си в клуба за последните пет години и втора в рамките на няколко месеца. В края на 2002 г. предприемачът Ибан Карийо се опита да предизвика извънредно събрание на асамблеята, но не успя да събере необходимия брой подписи. Първият такъв случай в историята на клуба датира от 1998 г. и бе известен като акция на опозиционната групировка "Синия слон". Тогава вече бившият президент на "Барселона" Хосеп Луис Нунес, чийто заместник бе Хоан Гаспарт, запази поста си, след като 24 863 души го подкрепиха от общо 40 327 гласували. "Синия слон", представляван от Хоан Лапорта, събра само 14 358 гласа. Право на глас при подобни избори имат всички 100 000 "сосиос" - членове на клуба, които имат абонаментни карти за стадион "Ноу Камп". 


В отговор на акцията на Рамон Фусте и Луис де Вал президентът на "Барселона" и неговите приближени обясниха, че събирането е нелегитимно. Според Гаспарт, за да бъде свикано общо събрание от опозиционен кабинет, съставен от хора извън ръководството на клуба, трябва да измине поне една година след последния подобен опит. Президентът на каталунския клуб визира провала на Карийо, който не успя да събере необходимия брой гласове, за да свика извънредно общо събрание и да го свали от власт в края на миналата година. Говорителят на "Барселона" Хосеп Мария Коронас обясни, че юридическата трактовка на този текст се позовава на правилника на клуба. 


Юристи припомнят, че правилника в "Барселона" е идентичен със Спортния закон в Каталуня. В нормативния акт се посочва, че не може да се предизвика вот на недоверие по един и същ въпрос в рамките на 365 дни. Според коментатори обаче законът е в сила само ако са събрани всички необходими гласове и е взето някакво решение при последното подобно гласуване, което е вратичка за опозицията "анти-Гаспарт". "Имаме зелена светлина да действаме, защото Карийо не успя да събере необходимия брой гласове за свикване събрание, на което да бъде решено бъдещето на президента на "Барселона", обясни Луис де Вал. 


Очаква се освобождаването на президента на клуба да бъде следващата крачка за спасяване на отбора, след като преди седмица бе уволнен и старши-треньорът Луис ван Гаал. Холандецът получи обезщетение от 4 милиона евро и допълнително утежни финансовото положение на клуба, който посрещна 2003 г. с дефицит от 42 милиона. В неделя на специална пресконференция Радомир Антич бе представен като новия наставник на каталунците. 


Междувременно ръководството на "Барселона" съобщи, че е наело адвокат Микел Рока Хунийет. Юристът ще защитава интересите на каталунския клуб по делото за затваряне на стадион "Ноу Камп", наложено от Министерството на вътрешните работи на Испания след скандалното дерби с "Реал" (М). Хунийет ще защитава тезата, че при взимане на решението са допуснати сериозни процедурни нарушения. Все още не е известна сумата за обезщетение, за която ще пледира ръководството на "Барселона". 

