Автомобилните гиганти протестират срещу ФИА
"ДНЕВНИК" 19/1 - 17:43 ч.

   

 

Започна истинска война между ръководителите на "Формула 1" и отборите-участници в шампионата, отбелязва електронното издание "Шпорт Айнс" в свой коментарен материал. Повод за изостряне на отношенията между двата лагера са драстичните промени в правилника на първенството, приети миналата седмица. На свое заседание в Берлин автомобилните гиганти "Ферари", БМВ, "Даймлер Крайслер", "Форд" и "Рено", които формират съюза GРWС, остро критикуваха решенията на Международната автомобилна федерация (ФИА) и заплашиха, че след 2007 година напускат първенството. От своя страна президентът на ФИА Макс Мозли и промоторът на "Формула 1" Бърни Екълстоун обявиха, че шампионатът ще изгуби само ако тимът от Маранело се оттегли. 

"Предложенията, които бяха приети за съкращаване на разходите на отборите миналия декември, не бяха уважени от ФИА - се посочва в официално съобщение на GРWС. Това е грубо неуважение на постигнатите вече договорки и поставят на карта коректността на автомобилната централа, която тотално обърка подготовката ни за новия сезон с промените в правилника." Ръководителите на автомобилните гиганти твърдят, че са потърпевши на прищевките на президента на ФИА Макс Мозли и на неговите помощници. "Британецът използва елементарни трикове, за да ръководи. Той не се допита до директорите на отделните отбори и ги постави пред свършен факт", се посочва в официално писмо до ФИА и водещи европейски издания. 

Юрген Хуберт, директор на "Даймлер Крайслер", Лука ди Монтедземоло ("Ферари"/"Фиат"), Буркхард Гьошел (БМВ), Патрик Фуре ("Рено") и Ричард Пари-Джоунс ("Форд") вече са разговаряли с представители на Investment Вank Goldman Sachs относно бъдещо финансиране на шампионат, който ще бъде алтернатива на "Формула 1". Автомобилните гиганти отдавна заплашиха, че ще напуснат първенството с промотор Бърни Екълстоун, ако не получат по-голямо дялово участие в него. 

В отговор на заплахите, отправени към шампионата, британецът отговори: "Проблемът на "Формула 1" е, че сме прекалено демократични. До днес не сме променяли правилата, без да сме се съобразили с всеки един участник. Това не е нормално. Няма толкова толерантни хора като нас в автомобилния спорт." Президентът на ФИА Макс Мозли също изрази недоволството си от поведението и декларациите на автомобилните гиганти. "Ако на някои от отборите във "Формула 1" не му харесват промените в правилника, то може да се чувства свободен да напусне шампионата - категоричен беше Мозли в интервю за английския всекидневник "Гардиън". Мисля, че промените, които направихме в шампионата, са доброто на всички нас." 

Президентът на ФИА уточни, че основният проблем на съюзниците в GРWС е, че от пет човека единствено Лука ди Монтедземоло играе важна роля във "Формула 1". "Всички останали са неделни шофьори, които не могат да надскочат себе си и всяко състезание с тяхно участие е обречено на провал. Въпреки реорганизацията в БМВ и "Мерцедес" отборите им остават в сянката на скудерията и не са определящи фактори в първенството." 



