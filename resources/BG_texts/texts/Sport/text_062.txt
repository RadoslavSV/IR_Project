ПО ЦЯЛ СВЯТ МЕГАСПОРТИСТИТЕ ОСТАВЯТ КАПИТАЛИТЕ СИ В РЪЦЕТЕ НА ЗНАЕЩИ И МОЖЕЩИ  


ПОВЕЧЕТО от спортистите в света започват бизнес. Някои още по време на кариерата си, други след това. Правилото в пълна степен важи и за нашите. Българските спортисти обаче изкарват значително по-малко пари от западните си колеги. Едни от най-богатите у нас станаха момчетата от златната Пенева чета, класирала се в четворката на света на Мондиал'94 в САЩ. Всички те играеха в силни европейски отбори и решиха да вложат парите си в прохождащата родна пазарна икономика. 
Сериозният бизнес обаче хич не е проста работа. Това го изпитаха на гърба си всичките ни звезди. 
 
ТОЙ БЕ ПЪРВИЯТ ГОЛЯМ ТРАНСФЕР В ЧУЖБИНА 
Още в началото на 1989 г. голмайсторът на ЦСКА Любо Пенев бе продаден на Валенсия за 1 млн. USD - много внушителна за стандартите ни сума. Племенникът на Димитър Пенев изкара 10 забележителни години по испанските терени, вкара над 120 гола за Валенсия, Атлетико /Мадрид/, Компостела и Селта. За това време нападателят натрупа и солидна банкова сметка, която можеше да продължи да набъбва. 
През лятото на 1999 г. Любослав Пенев бе още играч на Селта с действащ договор за още един сезон. В този момент обаче Любо бе поблазнен от революционната ситуация в ЦСКА и с подкрепата на определени кръгове събори Илия Павлов от президентското място в родния си клуб. Тук може би бе най-критичният момент в кариерата на славния голмайстор. 
 
СЕЛТА МУ ГАРАНТИРАШЕ ПО 1 МЛН. USD НА ГОДИНА 
Пенев обаче реши, че футболната му кариера е към края си, а ЦСКА е твърде апетитно парче за всеки. Но Любо доста надцени възможностите си, без да прецени, че няма нужния опит да ръководи най-големия български клуб. ЦСКА тогава беше във финансов колапс и пред Пенев-младши имаше две възможности - или да дава собствени пари, или светкавично да търси средства отвън. Започнаха тежки преговори с боса на Литекс Гриша Ганчев, които не дадоха резултат. Ганчев искаше контролния пакет акции на "червените", а Любослав явно не бе съгласен. Той говореше тогава, че издържа ЦСКА със собствени пари, но противниците му твърдяха точно обратното - че не е дал нищо. 
На масата на преговорите седна собственикът на Нове холдинг Васил Божков, който успя да вземе над 90 процента от акциите на ПФК ЦСКА АД. Днес Нове държи дори 99 процента от капитала на "червените". Множество административни, трансферни и управленски гафове изтикаха бързо Любослав Пенев в периферията на управлението на армейците. Стигна се дори дотам, че попаднал в цайтнот, Пенев-младши се върна на терена като играещ президент на ЦСКА - нещо твърде любопитно за голям клуб. Като футболист Любо отново се справи блестящо и на 35 години, защото това той го може. Дойдоха обаче скандалите с новия треньор на ЦСКА Луиджи Симони, който изгони звездата от отбора. В същото време и президентските функции на Любослав бяха на практика замразени. Стигна се до парадокс. 
 
ПЕНЕВ ИЗБЯГА В ЛОКОМОТИВ /ПД/ ЗА 50 000 USD 
За тези пари той изигра два-три мача в тима на Георги Илиев. Злите езици говореха, че голмайсторът е налегнат от тотална финансова криза и се спасява с пожарни варианти. След края на миналия сезон Любо Пенев съвсем изчезна от българския футболен хоризонт. Стана ясно, че и връщането му в ЦСКА на този етап вече е невъзможно. 
В този момент той отчете огромната си грешка, зарязвайки това, което може най-добре - да играе футбол, за сметка на измамните мечти за управленска слава. Любослав Пенев бе и от първите ни големи футболни звезди, които започнаха сериозен бизнес у нас още в разгара на спортната си кариера. 
 
ФИРМИТЕ НА ФУТБОЛИСТА 
Интер Бул-97 ООД /с участието на съотборника си Петър Витанов/, Вавона газ, Вев груп ООД, Бимекс-3 ООД, Тесса ООД, Булпрофф ЕООД, Любослав Пенев ЕООД /след като става президент на ЦСКА/, фондация "Добра надежда" /заедно с Николай Дойнов/, САЩ 94 ООД /заедно с Наско Сираков, Борислав Михайлов, Стойне Манолов/, Мулти видео център ЕООД /заедно с Емил Костадинов/, Зора холдинг АД /заедно с Йордан Лечков, Димитър Джамов/, Валенсиана ООД. 
