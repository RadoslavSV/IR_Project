Гласуваха революционни промени във Формула 1 
ВЕСЕЛИН КАРАИВАНОВ 16/1 - 18:16 ч.

   

 

Ръководството на Формула 1 прие най-драстичните промени в правилника на шампионата в неговата петдесетгодишна история. Измененията, гласувани от специална комисия, която включва президента на Международната автомобилна федерация (ФИА) Макс Мозли, промотора Бърни Екълстоун, представители на отборите - участници, и спонсори, бяха определени от пресата в Европа като "революционни". Целта на нововъведенията, приети на специална среща на английското летище "Хийтроу" в сряда вечерта, е да се намалят до минимум разходите на отборите и доминиращата роля на "Ферари", като по този начин ще се сложи край на спекулациите за фалит на шампионата. "Промените са шокиращи, но от тях зависи оцеляването на първенството - обяви Мозли след събирането на "Хийтроу". Това е единственият начин да върнем интереса на публиката и да предотвратим фалита и на други отбори по подобие на "Прост" и "Ероуз". 

Основната промяна преди новия сезон, който започва на 9 март с Гран при на Австралия на пистата "Албърт Парк", бе забраната на двустранната телеметрия и връзката на пилотите с бокса. Така Формула 1 се върна към своите корени, отчете специалният коментатор на германския електронен сайт "Шпорт Айнс" Флориан Хааспер. От тази година състезателите няма да могат да поддържат връзка с ръководителите на своя тим по електронен път и последните няма да могат да контролират от дистанция болидите на пистата. Това в прав текст означава, че в бъдеще Михаел Шумахер и неговите колеги във "Ферари" ще трябва да си общуват по време на състезание с добре познатите информационни табели край боксовете. Така ще бъде намалена до минимум вероятността от нови заповеди от бокса, които станаха запазена марка на скудерията през 2002 г. 

Другото нововъведение в правилника е забраната на резервните болиди, което означава, че всеки пилот ще разполага само с една кола за състезание. Това ще увеличи шансовете на малките отбори като "Джордан" и "Минарди" за добро представяне в стартовете в календара. Лошата новина за механиците на тимовете в първенството е, че след квалификациите за място колите ще се подреждат в закрит парк, където няма да бъдат позволени нови настройки по шасито и двигателя до края на самото състезание. Повредите ще бъдат отстранявани само под контрола на комисарите на надпреварта. 

От предстоящия сезон се забранява използването на електронните системи за контрол работата на двигателя и механиката по време на движение (тракшън-контрол), автоматичната система за старт (лънч-контрол) и автоматичните скоростни кутии. ФИА обяви, че този сезон само ще съблюдава за изпълнението на тази промяна, като от 2004 г. правилото ще бъде валидно за всички. 

Международната автомобилна федерация планира през 2004 г. тимовете да използват стандартни спирачни системи, еднакви задни крила, както и компоненти с дълготрайна употреба. От 2005 г. двигателите ще трябва да се използват първаночално в две състезания, а през 2006 г. ще бъде задължително да се кара с тях в шест кръга. 

През октомври Комисията на Формула 1 прие и други промени на правилника за настоящата 2003 г. Квалификацията в събота бе разделена на четири тренировки, съответно по две в петък и събота. Системата за оценяване на състезателите също бе променена. 


