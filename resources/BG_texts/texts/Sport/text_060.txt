Промените във "Формула 1" водят към спад на скоростта
ВЕСЕЛИН КАРАИВАНОВ 16/2 - 14:21 ч.

   
Скоростта на автомобилите във "Формула 1" ще намалее, след като президентът на Международната федерация по автомобилизъм (ФИА) Макс Мозли въведе ново ограничение за водещите отбори и техните пилоти. Британецът успя да прокара идеята си, която забранява на болидите да бъдат зареждани с гориво между втората квалификация за време и самото състезание, след като преди месец правилата на световния шампионат във "Формула 1" бяха променени до неузнаваемост с цел да се запази интригата в първенството и зрителската аудитория. 
Забраната за зареждане с гориво между втората квалификация и състезанието, която ще влезе в сила от новия сезон, започващ на 9 март с Гран при на Австралия на пистата "Албърт Парк", ще се отрази основно на скоростта, която пилотите показват по време на тренировките за място. Новото правило ще принуди отборите да променят драстично стратегията за всеки предстоящ старт. От количеството на горивото ще зависи теглото на болида, което ще определя и възможностите на всеки пилот да се бори за възможно най-изгодна позиция в стартовата решетка. Ако състезателят участва в квалификационната сесия с пълен резервоар, скоростта му ще бъде по-ниска и той ще заеме по-задно място в стартовата решетка. В случай обаче, че горивото в резервоарите е по-малко, ще възникне необходимост от допълнително спиране за зареждане в хода на самото състезание. 
Целта на новото правило за ограничение при зареждането с гориво е да намали до минимум разликата между водещите отбори като "Ферари", "Макларън" и "Уилямс" и техните по-слаби съперници като "Джордан" и "Минарди", коментира германският всекидневник "Билд ам зонтаг". Горещото нововъведение, както го нарече автомобилният коментатор на вестник "Гадзета дело спорт" Джанфранко Паоло, ще се отрази на избора на тактиката за всяко състезание. 
Първият пилот, който критикува промяната, беше Дейвид Култард от "Макларън". "Не мисля, че подобен хазартен ход от страна на ръководството на Формула 1 ще доведе до увеличаване на зрителския интерес, категоричен беше Култард. Измененията в правилника ще предизвикат сериозно объркване в щабовете на всички отбори. Сега тимовете ще бъдат изправени пред дилемата - добра стартова позиция или допълнително спиране в бокса." В подкрепа на твърденията на шотландеца се обявиха още петкратният световен шампион Михаел Шумахер от "Ферари", неговият съотборник Рубенс Баричело, както и двамата състезатели на "Уилямс" Ралф Шумахер и Хуан-Пабло Монтоя. 
В своя защита Мозли подчерта, че нововъведенията не са окончателни и ще могат да бъдат променяни по време на целия шампионат. "Ще видим как ще действат на практика новите правила, които приехме за този сезон, коментира Мозли. Ако те имат ефект, всички ще бъдем доволни. В противен случай винаги можем да ги променим в името по-високия интерес към шампионата." 
Междувременно Макс Мозли заяви, че слабите във финансово отношение отбори ще бъдат подпомагани от всички останали тимове в първенството. Финансовото състояние на нито един от общо десетте тима, участници в първенството през 2003 година, на този етап не буди притеснения. Във връзка с възможни финансови проблеми ще бъде създаден специален фонд за подпомагане на слабите отбори в размер на 30 милиона евро. "Съгласно споразумението от Конкорд във "Формула 1" не могат да участват по-малко от двадесет отбора във всеки старт, обясни Мозли. Ако един от тези отбори фалира, то други два ще бъдат задължени да участват с по три коли, което е прекалено скъпо и няма да бъде изгодно." Решението за създаване на така наречения Фонд за подръжка бе прието през януари 2003 година, но до настоящия момент по сметките му не бяха преведени средства. 
Промоторът на "Формула 1" Бърни Екълстоун подкрепи идеята за финансова помощ на малките отбори, намиращи се във втората половина на класирането. По негово мнение своеобразният данък за състоятелност на участниците в световния шампионат, който ще бъде в размер на няколко милиона долара, ще бъде незначителен. Поради финансови проблеми през 2002 година фалираха два отбора, участници в световния шампионат. В началото на миналата година едноименният отбор на френския пилот Ален Прост беше облявен в банкрут, а в края на сезона и "Ероуз" беше обявен във финансова несъстоятелност. 
