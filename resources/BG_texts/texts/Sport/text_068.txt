"Байерн" получил 20 млн. евро от тайна сделка с "Кирх медия"
МИЛЕН ГАНЕВ 20/2 - 14:32 ч.

Членове на "Байерн" (Мюнхен) слушат речта на президента на клуба Франц Бекенбауер по време на извънредното общо събрание, проведено на 14 септември миналата година. Снимка: "Ройтерс" 
 

Ръководството на германския футболен клуб "Байерн" (Мюнхен) е сключило на 9 декември 1999 година тайна сделка с фалиралата през миналата година "Кирх медия", която е донесла на баварския гранд около 40 милиона марки (20.5 милиона евро) за предишните два сезона, съобщиха германските агенции, позовавайки се на информация в списание "Мениджър". Според тази информация "Байерн" е получил парите, за да гласува за запазване на централната продажба на телевизионните права за мачовете от Бундеслигата. 

Новината предизвика моментална реакция от централата на Германската футболна лига (DFL) във Франкфурт на Майн. Вчера сутринта на спешно заседание се събраха директорът на търговския отдел и член на управителния съвет на лигата Вилфрид Щрауб и директорите Хериберт Бруххаген и Михаел Пфад, след което от ръководството на "Байерн" беше изискано "подробно разяснение" на съвместната дейност с "Кирх". Трябва да бъде изяснено дали лигата изобщо е била информирана за този договор, което е задължение на всеки клуб при сключване на споразумение с маркетингов партньор. 

Останалите клубове от Първа бундеслига поискаха от DFL незабавно да предприеме действия по въпроса. Мартин Кинд, президент на "Хановер 96", заяви за ДПА: "Случаят изисква намесата на лигата и клубовете. Ако информацията е вярна, това поставя под въпрос цялата организация. При всички положения е засегнат принципът за солидарност, меко казано. По този начин останалите клубове са били лишени от значителни приходи." Подобни аргументи изложи и Клаус Щабах, мениджър на "Енерги" (Котбус): "Би било нарушение на принципа на свободната конкуренция и невероятно нахалство, ако "Байерн" наистина се е договорил за 40 милиона марки повече. Тази сума се равнява на бюджета ни за две години. Спомням си, че при гласуването за централизирана продажба на правата "Борусия" (Дортмунд) се въздържа, докато от Мюнхен се бореха за приемането й - сега се досещам защо", категоричен е Щабах, който ръководи клуб от бившата ГДР. 

В началото ръководството на "Байерн" наистина настояваше само да продава правата си, но на събранието на професионалните клубове през ноември 1999 година гласува за централизирано разпределение. Това породи съмнения, че мюнхенският гранд е имал финансов интерес от подобно поведение. "Просто не мога да повярвам, че "Байерн" е бил възнаграден за това", заяви недоволният мениджър на "Борусия" (Дортмунд) Михаел Майер, който веднага се обърна към DFL. 

От "Байерн" само потвърдиха наличието на договор с "Кирх", "в който - както е обичайно и при други клубове от Бундеслигата, се прехвърлят разнообразни маркетингови права на клуба". Договорът е прекратен през 2002 година след фалита на "Кирх" и правата отново са собственост на клуба. "Действахме коректно и в морално, и в юридическо отношение", заяви председателят на управителния съвет на "Байерн" Карл-Хайнц Румениге. Експертите са единодушни, че мачовете на "Байерн" са най-гледаните в Германия и клубът може да печели значително повече от 20-те милиона евро, които получава на сезон от общата сума от 290 милиона за Бундеслигата. 

Подобни споразумения са наистина често срещани в Бундеслигата, като "Борусия" (Дортмунд) и "Херта" (Берлин) напрпимер имат договори с агенцията "Спортфайв". Според списание "Мениджър" договорът между "Байерн" и "Кирх" се състои от 18 страници, като "Кирх медия" се е задължавала да изплаща на клуба компенсации до сезона 2004/2005 включително, възлизащи на разликата между приходите от централната продажба на правата чрез Германския футболен съюз (DFВ) и потенциалните приходи на "Байерн" при самостоятелна продажба на правата. Според същата информация за първите три години "Кирх" се е задължавала да плаща на клуба компансация в размер до 30 милиона марки (15 милиона евро) годишно, а за сезона 2003/2004 са били предвидени дори до 50 милиона марки (25 милиона евро), като в действителност за сезоните 2000/2001 и 2001/2002 "Байерн" е получил общо около 40 милиона марки (20 милиона евро). Ръководството на DFL тепърва ще изяснява и дали други клубове не са имали подобни договори с "Кирх медия". 
