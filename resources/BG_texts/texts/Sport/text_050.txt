Италианският парламент гласува данъчни облекчения за футбола
МИЛЕН ГАНЕВ 9/2 - 16:05 ч.

   

Натрупалите големи финансови задължения италиански футболни клубове получиха неочаквана помощ от държавата, след като в края на миналата седмица камарата на депутатите гласува декрет, в който се предвиждат данъчни облечекчения за задлъжнелите клубове през следващите десет години. Приемането на декрета беше определено като скандал от депутатите от опозиционния лявоцентристки съюз. Те дори заявиха, че това е "подарък" на италианския премиер Силвио Берлускони за задлъжнелите футболни клубове, сред които е и контролираният от самия Берлускони лидер в Серия А - "Милан". "Крайно време е клубните президенти да поемат отговорността за безумните си разходи", поискаха говорителите на опозицията. 

Декретът, който трябва да бъде одобрен и от сената, позволява на клубовете разсрочено плащане на задълженията им в рамките на този период. Така отборите, които през последното десетилетие купуваха за рекордни суми играчи, чиято стойност рязко спадна заради кризата в италианския футбол, ще могат да разпределят възникналите от това данъчни задължения върху балансите си за следващите десет години. Досега клуб, който е купил футболист за 30 милиона евро и след това е бил принуден от кризата да го продаде за 15 милиона евро, трябваше да включи обезценяването на играча в счетоводния си баланс за текущата финансова година. По този начин камарата на народните представители иска да помогне на редица първодивизионни тимове, които са заплашени с лишаване от професионален лиценз заради големите си дългове. Мярката беше приветствана от президента на италианската футболна федерация (FIGС) Франко Караро, който заяви: "Декретът е важна крачка към оздравяването на футболните клубове, които ще могат да продължат да работят за ограничаване на задълженията си." Според Караро надзорният съвет на съюза ще приеме през следващите няколко седмици нови правила за контрол върху разходите на клубовете. 

Сериозната финансова криза, която постепенно обхваща европейския футбол, принуди и италианските клубове да търсят нови източници на приходи. В това отношение все по-голямо значение придобиват Япония и Китай, където футболът изживява истински бум. Миналата седмица "Интер" (Милано) обяви сключването на споразумение за партньорство с японската комуникационна фирма "Дентсу", след като вече имаше подобен договор с компанията от Хонконг "Про ивентс" за покриване на китайския пазар. Сделката с "Дентсу", която се занимаваше с маркетинга на световното първенство през 2002 г. в Япония, предвижда създаването на уебсайт на "Интер" на японски език с онлайн магазин, японска версия на клубния телевизионен канал и услуги за мобилните телефони от трето поколение. Според Джеф Слек, директор на маркетинговия отдел на "Интер" за Америка и отговарящ за инициативите на клуба в интернет, този ход на миланския гранд може да предложи изход от задълбочаващата се финансова криза, заплашваща футбола. "Интер" обаче далеч не е първият европейски клуб, ориентирал се към пазарите в Япония и Китай. Английският "Манчестър юнайтед" вече си изгради силни позиции в Източна Азия, но според Слек "Интер" и останалите италиански клубове могат да изпреварят конкурентите си от Висшата лига. "Италианските клубове несъмнено разполагат с невероятен потенциал. Всички познаваме реномето на италианските търговски марки - вижте само кои хора пазаруват в модните бутици на Милано", твърди американецът в интервю за Ройтерс. 

Футболът и интернет се радваха на едновременен бум в края на 90-те години на миналия век заради очакваните приходи от новите технологии, позволяващи излъчването на мачове срещу заплащане по телевизията и в глобалната мрежа и според Слек интернет все още предлага огромни възможности за клубовете, които се стремят към разширяване на базата си от фенове по света. Той смята, че ако на азиатския пазар могат да бъдат вербувани поне половин милион привърженици на футбола, които биха заплатили например по 10 долара, за да гледат на живо мач на "Интер", това би осигурило сериозни финансови постъпления. Все още не е известно кога технологиите ще достигнат чаканото от всички ниво, но междувременно клубовете трябва да работят за популяризирането и налагането на своята търговска марка, за да бъдат готови да навлязат на пазара. Според данни на "Дентсу" в Япония има около един милион фенове на италианския футбол, от които около една трета следят изявите на "Интер". Доста популярни в Азия освен "Интер" са другите два италиански гранда - "Милан" и "Ювентус", както и столичният "Рома", където играеше японецът Хидетоши Наката. Клубовете от Серия А обаче все още изостават спрямо английските в областта на мърчандайзинга и не могат да използват максимално дори вътрешния си пазар. На стадион "Сан Сиро" например, където "Милан" и "Интер" играят домакинските си срещи, многобройни търговци продават неофициални артикули за феновете на доста по-ниски цени спрямо артикулите, продавани от клубовете. Това се дължи и на липсата на законова защита за търговските марки, каквато съществува например във Великобритания и САЩ. 
