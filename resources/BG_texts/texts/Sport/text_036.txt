Майкъл Чорни заплашва да напусне "Левски" след края на първенството
СТАНИЛ ЙОТОВ 6/2 - 19:05 ч.

Собственикът на футболния клуб "Левски" Майкъл Чорни заплаши в две интервюта в четвъртък по радио "Нет" и "Дарик", че ще напусне клуба след края на сезона. Повод за интервюто, което беше излъчено първо в ефира на радио "Нет", стана предложението за поправки в Закона за приватизацията, според което лица, изгонени от страната като опасни за националната сигурност, няма да имат право на участие в приватизацията. Както е известно, той и структурите около него имат интереси при раздържавяването на "Булгартабак". 

Чорни каза, че е разочарован от отношението на българската държава към него, и добави, че все още не знае в какво точно е обвинен. През 2001 година той беше изгонен от Националната служба за сигурност като опасен за националната сигурност на страната и връзки с международната организирана престъпност. Според публикации в западната преса Чорни принадлежи към структурите на мафиотската групировка "Солнцевская" и е близък до осъдения в САЩ руски мафиот Вячеслав Иванков-Япончик. Наскоро станаха известни и връзките му с друг от подземния свят в Русия - Алимджан Тохтахунов-Тайванчик. В момента Майкъл Чорни няма право да напуска пределите на Израел, където заедно с Гад Зееви са следствени във връзка с афера за 600 милиона долара. 

Заплахата на Чорни всъщност е поредният опит за трупане на актив от страна на скандалния бизнесмен чрез футболния клуб. Чрез фенклуба на "Левски" миналата есен той се опита да събере подписка за връщането си в България, но резултатите от акцията сред запалянковците бяха твърде скромни и набирането на подписи все още е в ход. Факт е обаче, че през последните няколко месеца във футболния клуб се забелязват две тенденции - едната е свързана с ограничаване на разходите за заплати и привличане на нови футболисти, а другата - с търсене на нов собственик на "Левски". Според публикация в "24 часа" от вчера при посещението си в Австрия адвокатът на Чорни Тодор Батков е преговарял със собствениците на "Мтел" и за възможността да поемат футболния отбор. В момента мобилният оператор държи 20-процентов дял от ПФК "Левски 1914" АД, а близката до Чорни офшорка "Седиан Къмършъл Лимитед" притежава 49 процента. Чрез близки до него по-дребни акционери руският бизнесмен има още около 20 процента от дружеството. "Била е обсъдена възможността, ако господин Чорни реши да продаде акциите си в ПФК "Левски" АД, да ги купи "Мтел", обяснява финансовият директор на "Левски" Константин Баждеков пред същото издание. 

Не е ясно обаче под каква форма Майкъл Чорни е отпускал средства за издръжката на "Левски" от 1999 година насам. Твърде вероятно е това да е ставало под формата на кредити, които футболният клуб понастоящем дължи на него или близко до него търговско дружество. Повече яснота се очаква да има в средата на месеца, за когато е насрочено общо събрание на акционерите в "Левски". "Ще се радвам, ако има човек, който обича футбола, да дойде и да помогне", каза Чорни в интервюто си в четвъртък. Той потвърди намерението си да раздаде безплатно част от акциите на клуба на запалянковците. 
