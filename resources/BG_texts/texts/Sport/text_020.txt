"Лукойл Академик" триумфира в Южната конференция на ФИБА-Европа
DNЕVNIК.ВG 18/1 - 13:51 ч.

   

 
 
Тодор Стойков (в анцунг) се е хвърлил върху донеслия купата Прийст Лодърдейл. Снимка: Олег Попов/ "Ройтерс" 
 

Отборът на "Лукойл Академик" е първият шампион на Южната конференция на ФИБА-Европа. В петък вечер момчетата на Петко Маринов победиха в красив двубой гръцкия "Арис" с българския национал Димитър Ангелов само с една точка - 81:80. Успешен наказателен удар на 222-сантиметровия американец Прийст Лодърдейл 4.4 секунди преди сирената донесе успеха на "студентите". 

В последните две части българският тим остана без трима от основните си баскетболисти, след като 3:34 минути преди края на третата част за натрупани пет лични нарушения играта напусна Юлиан Радионов, а 1:20 минути преди края на същата част пето лично нарушение получи и звездата на тима Тодор Стойков. В първата минута на последната част заради спречкване Дечо Коешинов от "Академик" и Уили Соломон от "Арис" получиха дисквалифициращи нарушения и напуснаха залата. Въпреки това отлично за тима на Петко Маринов се включиха резервите Стефан Георгиев, Красимир Байданов и Борис Стоянов, които отлично партнираха на американците Смит и Лодърдейл. Брайън Смит, който пропусна поради болест полуфинала, записа 19 точки за "Академик", а най-резултатен за тима беше Лодърдейл с 21 точки, 14 борби и три чадъра. 

Срещата започна с превъзходство на "Академик" и домакините поведоха набързо с 8:0 след три поредни коша на Смит. "Арис" пък не успя да се ориентира в играта и три минути не записа кош. Гръцка агитка непрекъснато подкрепяше отбора. След това обаче звездата на гръцкия тим Уили Соломон се разигра и в петата минута резултатът беше изравен - 10:10. 40 секунди преди края на четвъртината резултатът също беше равен - 20:20, но с два наказателни удара Димитър Ангелов изведе "Арис" напред след 10 минути игра - 22:20. В края на тази част контузия в десния глезен получи Фьодор Лихолитов от гостите, но след това той се върна отново в игра. Димитър Ангелов направи силен мач за своя тим като за 27 минути записа 9 точки, 9 борби, две асистенции и две откраднати топки. Втората част "Академик" имаше превъзходство и спечели частта с 24:13, а след 20 минути водеше с 9 точки - 44:35. Третата част беше най-нервната в мача и, освен че Радионов и Стойков напуснаха за пет лични нарушения, съдиите на мача допълнително изнервиха играта с ненужни фалове. Куриозен момент беше, когато съдията от близката страна - Бубало, се вслуша в мнението на стоящия по-далече свой колега Щрикс. В третата минута на тази част беше постигната и най-голямата разлика в мача 14 точки - 54:40, а след 30 минути игра "Арис" губеше с 9 точки - 59:68. Последната четвърт започна с дисквалификациите на Коешинов и Соломон. Това беше повратен момент в мача. За четири минути "Академик" имаше отбелязана само една точка от наказателната линия на Брайън Смит. Гостите стопиха аванса на българите и изравниха за 71:71 пет минути преди последната сирена. Играта продължи кош за кош до последните пет секудни - 80:80, но гостите направиха нарушение срещу Лодърдейл. Всичко беше в ръцете на американеца, който изпусна първия наказателен удар, но успя при втория и "Академик" триумфира с купата-уникат, тежаща 9 килограма. 

За "Академик" освен Смит и Лодърдейл добри показатели записа и Тодор Стойков, който за 27 минути вкара 16 точки, спечели 7 борби и добави 9 асистенции. За "Арис" Николаидис вкара 16 точки. След края на мача цялата зала на крака аплодираше тима на "Академик", който за пореден път доказа, че е от голяма класа и има потенциал да продължи доброто си предствяне в Европа. 

Изказвания след финала на Южната конференция на ФИБА-Европа: 

Петко Маринов (старши треньор на "Лукойл Академик"): "Щастлив съм от този край на турнира. Преди него ние бяхме подвижен лазарет. Следим игрите на "Арис" през последния месец. Отборът се намира в оптимална форма. Няма да коментирам съдийството. Това беше един празник на баскетбола, а този мач се превърна във венец на турнира. Благодаря на публиката, особено че ни подкрепяше в критичните моменти. Пожелавам успех на тима на "Арис" и нямам нищо против да се срещнем на "финалната четворка" на турнира на "Шампионската купа". Искам също да им кажа, че взеха много добър играч в лицето на Димитър Ангелов. След този успех стоя здраво на земята и еуфорията трябва да свърши най-късно утре." 

Александрис Вангелис (старши треньор на "Арис"): "Получи се много хубав мач. Това, че мачът беше толкова наелектризиран, доказва това. Няма да влизам в детайли на играта, но ние заслужихме победата. Най-крититичният момент за нас беше дисквалификацията на Соломон. Ние загубихме нашата звезда, а с това и мача. Доволен съм от представянето на моите момчета. Не започнахме добре сезона, но сега вървим напред. Този турнир беше от голямо значение за нас. Ще си направим изводите от нашите грешки и защо ли пък да не срещнем "Академик" на финала на "финалната четворка" на края на турнира." 


