Годишният приход на “Албена” АД от спортната база е 2 млн. лева
ВИКТОР КИРКОВ, ПРАТЕНИК НА "ДНЕВНИК" В АЛБЕНА 9/2 - 18:20 ч.

   

 
Годишният приход на "Албена" АД от организиране на спортни събития е около 2 милиона лева, съобщи за "Дневник" директорът по експлоатацията на курорта Иван Калинков. "Тази сума е около 2.5 процента от общия приход на дружеството. Постъпленията от спортни прояви през лятото са неколкократно по-високи от тези през зимата", обясни Калинков. Годишните разходи по поддръжката на спортната база и организиране на състезанията са около 1.3 милиона лева. 
"Албена" АД разполага с 8 стадиона - 7 тревни и един с изкуствено покритие, климатизирана мултифункционална зала, 21 открити тенис-корта, 2 басейна - открит и закрит, и зала за вдигане на тежести. В курорта се провеждат турнири по футбол, хокей на трева, тенис и др., а от 1 до 7 май тази година там ще се състои и европейско първенство по самбо. 
През последната една година курортът е бил посетен от над 40 футболни отбора, сред които почти всички тимове от българската Висша лига, както и от отбори от Русия, Украйна, Румъния, Хърватия, Полша, Молдова, Словакия, Австрия и Сърбия. 
През зимата в Албена работи единствено хотел "Добруджа", който разполага с 284 стаи и 600 легла. Ако те се окажат недостатъчни, ръководството на курорта има постоянна готовност да пусне в експлоатация още 2 хотела. 
Според Калинков "Албена" АД е инвестирало около 10 милиона лева в спортната база през последните 5 години, като повече от половината средства са вложени в построяването на нови съоръжения. "Инвестициите се определят от съвета на директорите на акционерното дружество в зависимост от годишния финансов резултат", каза директорът по експлоатацията на курорта. Той допълни, че "Албена" АД отделя по 1 милион годишно за реклама. 
Мажоритарен собственик на акционерното дружество е фирмата "Албена 2000" с дял от 51 процента. Останалите 49 процента от акциите са разпределени между по-дребни съдружници. 
Според ръководителя на спортния отдел на "Албена" АД Георги Николов се предвижда и разширение на спортната база и по Южното Черноморие. "Бившата база на ММЦ край Приморско вече е наша собственост и предвиждаме модернизиране на тенис-кортовете и спортната зала в курорта", обясни Николов. Той допълни, че за следващата зима ръководството на дружеството предвижда организирането на голям футболен турнир в Албена с участието на 16 или 20 отбора. "Възнамеряваме състезанието да се проведе от 25 януари до 10 февруари и организацията му да бъде подобна на големите приятелски турнири в Италия. Ще бъдат направени 4 или 5 групи от по 4 отбора, като вече имаме споразумения с 8 от бъдещите участници. Всеки тим ще изиграе по 4 мача на турнирен принцип, а наградният фонд, който ще бъде над 5 хиляди евро, ще се разпредели между първите три тима в крайното класиране", обясни Николов. 
"Албена" АД предвижда и изграждане на голф-игрище в местността Белия бряг край курорта. Проектът ще бъде реализиран в близките 3 години, като необходимите средства се изчисляват на около 4 милиона евро. 


------------------------------- 

"Левски" претърпя четвърта загуба в шест мача 


"Левски" претърпя четвърта загуба в последните си шест мача от подготвителния период - този път от "Славия" с 0:2 в последния двубой от турнира за купата "Владимир Грашнов", който се провежда в морския курорт Албена. 
Неуспехът остави отбора на трето място в крайното класиране. Първи стана "Железник" (Белград), който спечели и трите си срещи, след като в последната победи "Стал" (Украйна) с 1:0. Мартин Кушев отбеляза и двете попадения за "Славия", които бяха достатъчни да стане голмайстор на турнира с 4 попадения. Старши треньорът на сините Славолюб Муслин, който се очаква да бъде освободен най-късно до средата на следващия месец, заложи за първи път на тактическа схема 4-4-2. Вътрешни защитници бяха Станимир Стоилов и Саид Ибраимов, ляв - Илиян Стоянов, а десен - Живко Миланов. Като вътрешни халфове играха Саша Симонович и Саша Зимунич, който се представи много слабо. Отляво започна еквадорецът Мануел Мендоса, а отдясно - Димитър Телкийски. В нападение Муслин заложи отново на Тодор Колев и Георги Чиликов. Юношата на тима Живко Миланов получи наградата за най-добър млад футболист на турнира. 
Финалната фаза на надпреварата бе съпътствана и от два скандала. Докато "Левски" играеше със "Славия", бяха разбити и ограбени стаите на Георги Чиликов, Саид Ибраимов, Илиян Стоянов и Георги Марков. Същевременно ръководството на клуба се конфронтира с организаторите на турнира, тъй като част от играчите бяха изгонени от едно от тренировъчните игрища след мача със "Славия". Футболистите се настаниха на второ игрище, което бе запазено за двубоя между "Раднички" (Сърбия) и молдовския шампион "Зимбру", което наложи преместването им за трети път. 
