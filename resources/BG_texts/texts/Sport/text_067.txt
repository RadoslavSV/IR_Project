"Глобул" стана генерален спонсор на националния отбор по футбол
НЕЛИ ХРИСТОВА 20/2 - 16:48 ч.

   
Президентът на БФС Иван Славков (вдясно) подари фланелка на националния тим с номер 098 на изпълнителния директор на "Глобул" Николас Цолас. Освен нея Славков прибави и топка със своя автограф. Снимка: Красимир Юскеселиев/ "Дневник" 
 

Мобилният оператор "Глобул" стана генерален спонсор на българския национален отбор по футбол. Договорът, който е за срок от две години, беше подписан в четвъртък от изпълнителния директор на компанията Николас Цолас и президентът на БФС Иван Славков на специална церемония в "Шератон". Според него фирмата се ангажира да спонсорира и националните отбори по футбол за младежи, юноши старша и младша възраст, жени и девойки. В рамките на същия договор "Глобул" ще подпомага и българските съдии, като реклама на фирмата ще бъде поставена на екипите им, с които ръководят срещите от вътрешното първенство. От своя страна БФС е длъжен да предостави на компанията изключителното право да използва за свои рекламни цели и промоции на продуктите си официалните екипи и фотоси на националния отбор, отделни състезатели и треньори. Освен това "Глобул" ще може да снима състезателите и треньорите в рекламни клипове и да постави логото си върху тренировъчната екипировка, тъй като според разпоредбите на УЕФА е забранено да се рекламира върху екипите, с които националните отбори играят мачовете си. 
По този начин "Глобул" става третият спонсор на тима след пивоварна "Каменица" и фирмата за спортна екипировка "Пума". Финансовите параметри на сделката не бяха обявени, но според непотвърдена информация сумата е шестцифрена и сходна с тази, която плаща "Каменица". 
"Според мен футболът ще има много по-голяма полза от този договор, отколкото "Глобул". За нас е чест да си сътрудничим с такава компания", заяви Иван Славков. Твърди се, че решението на "Глобул" да спонсорира националния тим е част от конкурентната рекламна стратегия спрямо другия национален мобилен оператор - "Мтел", който е спонсор на "Левски". Според източник, пожелал да запази анонимност, "Глобул" ще нанесе сериозен удар на конкурента си с оглед на факта, че национални състезатели на "Левски" ще носят екипировка с логото на компанията. 
"Рекламата във футбола е печеливша стратегия. Идеята за такъв договор ми дойде още когато дойдох в България за първи път, а преговорите с БФС ни отнеха няколко месеца, заяви пред "Дневник" Николас Цолас. Убеден съм, че вашият национален тим ще се класира на европейското първенство през 2004 година в Португалия. Сигурно е, че ако отчетем добър ефект от това сътрудничество, след изтичането на срока на договора той ще бъде подновен." Изпълнителният директор на "Глобул" отхвърли възможността компанията да спонсорира основния конкурент на "Левски" в българското първенство - ЦСКА. "Нямаме намерение да инвестираме във футболни клубове. Възможно е да рекламираме в други видове спорт, особено с оглед на предстоящите олимпийски игри в Атина", обясни Цолас. 
В световен мащаб мобилните оператори са най-големите инвеститори във футбола. Спонсорите на най-големите европейски клубове са телекомуникационни компании. "Манчестър юнайтед" има договор с "Водафон", "Арсенал" с О2, а "Реал" (Мадрид) със "Сименс". 
