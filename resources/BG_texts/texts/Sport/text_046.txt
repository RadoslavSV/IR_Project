Майер получи 5 млн. евро от договори за реклама
ВЕСЕЛИН КАРАИВАНОВ 2/2 - 16:17 ч.

   

Завръщането на австрийския скиор Херман Майер на пистата и участието му в започналото през уикенда световно първенство в Сен Мориц е било подплатено с рекламни договори на стойност пет милиона евро. Това съобщи австрийското списание "Формат" в материал, посветен на наричания от всички Херминатор, който започна да се състезава едва 17 месеца след претърпяна тежка катастрофа с мотоциклет. 

Майер е успял да си подсигури договори с "Райфайзенбанк", концерна за производство на ски екипировка "Атомик", БМВ, компанията за каски "Карера" и марката шоколади "Милка". Появата му в Сент Мориц беше определена като събитие № 1 на шампионата, а всяка негова стъпка се следи с огромен интерес от медиите. Това ще доведе до високи дивиденти за неговите рекламодатели и до популяризирането на техните продукти на пазара, въпреки че допреди двадесет дни не беше ясно дали именитият австриец ще участва на световното. 

Според "Монд" Херман Майер се нарежда сред тримата най-известни австрийци в света заедно с бившия световен шампион във "Формула 1" Ники Лауда и холивудския актьор Арнолд Шварценгер, от чийто филм "Терминатор" произлиза прякорът на Майер Херминатор. Паралелът с Лауда се налага и от факта, че през 1976 г. пилотът катастрофира тежко на пистата "Нюрбургринг", получи сериозни обгаряния на тялото, но това не ми попречи да стане световен шампион във Формула 1. "Монд" съобщава още, че след като Майер спечели супергигантския слалом в Кицбюел, е получил обаждане лично от Шварценегер, който го поздравил за успеха и спечеленото място в националния тим за световното. "Обърни внимание на факта, че Терминатора поздравява Херминатора", казал Шварценегер. 

Въпреки че бе определян за един от основните фаворити за първите места в скоростните дисциплини в Сент Мориц, Херман Майер се изказваше твърде предпазливо преди вчерашния старт. Алпиецът подчерта, че все още не е възстановен физически и психически от инцидента преди две години, а в десния си крак има 36-сантиметрова метална пластина за допълнително укрепване. 

Впрочем никой не очакваше зидарят от Флахау да се завърне на пистата. В публикации в германското списание "Шпигел" преди 27 януари (преди старта в Кицбюел) се посочваше, че е малко вероятно австриецът да се завърне на пистата и да участва в световния шампионат. "Тялото ми сякаш е мъртво, то вече не функционира", обяви в интервю за изданието Майер. Това послужи на журналистите да прогнозират, че скиорът планира да сложи край на активната си спортна кариера. Очакваше се австриецът да се отдаде напълно на развлечения далеч от ски спорта, след като изкара курсове за управление на яхта и хеликоптер. 

Изненадващо беше, че Майер отново побеждава, и то само 13 дни след своето завръщане. Успехът в Кицбюел помогна на Херминатора да се завърне триумфално в австрийския национален отбор и да бъде определян за един от фаворитите за златните медали в Швейцария. Амбицията на Майер е да победи своя основен съперник както на пистата, така и в националния тим - Щефан Еберхартер, който се очерта като водеща фигура в мъжките ски по време на неговото седемнадесетмесечно отсъствие. "Все още не си усещам десния си крак - обясни в интервю за "Шпигел" Херман Майер. Много е трудно да се спускаш по трасе, което чувстваш само с единия крак. Изгубих усета си към снега и не мога да преценя кой е оптималният вариант за моите ски." 

Истерията около завръщането на Майер стана повод и за някои сатирични материали в австрийския печат. Писателят Францобел предложи да канонизират Херминатора като "светеца на скиорите", като наблегна на изискването на католическата църква за две задължителни "чудеса", които той вече има в актива си - победите в Нагано през 1998 година и в Кицбюел. Според Елфриде Йелинек, авторка на остри сатирични публикации на тема спортна митология, Херман Майер вече има библейско значение, след като се е върнал от "царството на мъртвите". 
