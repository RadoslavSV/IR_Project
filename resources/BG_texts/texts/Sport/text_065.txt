Кирсан Илюмжинов: Аржентина осигурява $1 млн. за мача Пономарьов-Каспаров
"ДНЕВНИК" 18/2 - 17:12 ч.

   
Президентът на международната шахматна федерация (ФИДЕ), руската автономна република Калмикия и футболния клуб "Уралан" (Елиста) Кирсан Илюмжинов даде интервю пред руския вестник "Спорт експрес" във връзка с предстоящите двубои Пономарьов-Каспаров и Крамник-Леко, които ще предшестват обединителния мач за световната титла на ФИДЕ. 

-------- 

В: Господин Илюмжинов, преди няколко дни завършихте преговорите със световния шампион на ФИДЕ Руслан Пономарьов, като в резултат бе подписана съвместна декларация, в която украинският гросмайстор се съгласи да играе с официалния претендент Гари Каспаров. При какви условия бе подписана тази декларация? 

- Пономарьов прие всички условия, които бяха предложени от комисията на ФИДЕ за провеждането на световния шампионат. Той се съгласи да играе при 7-часова контрола и се отказа от всички свои привилегии като шампион. При това положение, при евентуално реми с претендента, той няма автоматично да запази титлата си. Дори преди последните разговори с Пономарьов, той не поставяше под въпрос мача с Каспаров, а се интересуваше повече от съдбата на обединителния процес като цяло. Затова в декларацията, която бе подписана от него и от ФИДЕ, са указани не само точните дати на неговия мач с Каспаров, но има и точка, че при победа обезателно ще участва в обединителния мач за титлата, който е насрочен за ноември тази година. 

В: Къде и кога ще се състои мачът Пономарьов-Каспаров? 

- Двубоят ще започне на 19 юни в Буенос Айрес и ще завърши на 7 юли. Наградният фонд ще бъде не по-малко от 1 милион долара. Мачът ще премине под патронажа на аржентинския президент Едуардо Дуалде. 

В: Вие казахте, че има точка в декларацията на Пономарьов, която касае обединителния мач, но все още не е известно къде ще се проведе двубоят между Крамник и Леко. 

- Идната събота Президентският съвет на ФИДЕ ще изслуша Карстен Хензел, мениджър на Крамник и Леко. Спонсорите, които осигуряват средствата за провеждането на обединителния мач, също искат по-бързо да научат кога и къде ще се играе. 

В: Крамник предяви определени претенции към ФИДЕ. Той каза, че международната федерация не е дала лицензи за провеждането на състезания на няколко професионални организации, както би трябвало да направи. Какво ще стане, ако след като надделее над Леко, Крамник се откаже да играе в обединителния мач с победителя от срещата Пономарьов-Каспаров и това стане причина за неизпълнение на вашия бизнес план? 

- Аз имам официално предложение от аржентински спонсори за провеждане в Буенос Айрес не само на срещата Пономарьов-Каспаров, но и на обединителния мач през ноември. Тези компании са готови да осигурят и награден фонд не по-малък от два милиона долара. Ню Йорк също иска да бъде домакин на обединителния мач. Възможно е да се появят и други предложения. ФИДЕ ще има възможност да избира. Ако Крамник откаже да участва, тогава ще играе Леко. По времето на Световната шахматна олимпиада в Словения двамата с Леко обсъдихме тази тема и той каза, че е готов и много иска да играе. 

В: Значи дори да загуби от Крамник, Леко може да участва в обединителния мач? 

- Нека не гадаем за неща, които все още са прекалено отдалечени във времето. Крамник все още нито е спечелил, нито е загубил мача. Затова все още не се е наложило да се отказва от нищо. Мога да кажа със сигурност само, че обединителният мач ще се състои през ноември. 

В: Няколко шахматисти, които наскоро участваха в турнира във Вейк ан Зее, протестираха пред Вас, че от пет етапа на Гран при на ФИДЕ са проведени само два - в Дубай и в Москва. Ще продължава ли ФИДЕ този проект или той ще остане незавършен? 

- Гран при на ФИДЕ беше идея на бившия директор на "ФИДЕ комерс" Артем Тарасов. Спомнете си как ми се наложи да спасявам провеждането на турнира в Дубай... 

В: След този проблем Тарасов подаде оставка. 

- Вторият етап на Гран при, който бе в Москва, го направихме от ентусиазъм, тъй като не искахме да лишим московчани от обещаното зрелище. Занапред всичко ще зависи от интереса на спонсорите. Като цяло Гран при бе замислен като комерсиален проект. Сега няма заинтересувани спонсори, а постоянното изваждане на пари от касата на ФИДЕ не е възможно. Надявам се, че шахматистите също разбират това. 

В: Индия, Хърватия и Бразилия искаха да бъдат домакини на етапи от Гран при. Ентусиазмът им изпари ли се? 

- Те са готови да поемат организационните разходи, а за обезпечаването на наградния фонд са нужни спонсори. Ако има спонсори, ще има и нови състезания. 

В: Какво е вашето впечатление от мача Каспаров-"Дийп джуниър"? 

- Бях свидетел на подготовката на компютъра, а посетих и творческата лаборатория на Каспаров. Мога да кажа, че борбата беше, както се казва, не на живот, а на смърт. Можеше да победи както човекът, така и машината. Мачът предизвика огромен интерес в Америка. Последната партия за първи път в историята се излъчваше пряко от ЕSРN. ФИДЕ бе както спонсор, така и организатор и разработва правила за подобни състезания и за в бъдеще. Кметът на Ню Йорк Майкъл Блумбърг отправи покана следващия февруари в града да се проведе нов мач между най-добрия играч сред хората и най-добрата шахматна програма в света. Голям интерес към това събитие проявява и известната Силиконова долина, където е съсредоточена компютърната мисъл на Америка. 
