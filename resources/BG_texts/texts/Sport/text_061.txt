Триумф на фамилия Костелич в световното първенство по ски
ВЕСЕЛИН КАРАИВАНОВ 15:41 ч.

   
Три златни медала, огромна популярност и голям рекламен ефект за спонсорите - това е резултатът от триумфа на Ивица и Яница Костелич на световното първенство по ски в швейцарския зимен курорт Сен Мориц. Братът и сестрата от Загреб станаха първата подобна двойка, печелила една и съща дисциплина в рамките на един шампионат. Уникалното постижение беше оформено в неделя, когато Ивица Костелич спечели шампионската титла в слалома при мъжете, оставяйки зад гърба си швейцареца Силван Цурбриген и италианеца Джорджо Рока. Хърватинът постигна това по-малко от 24 часа, след като неговата сестра завърши на първо място в слалома при жените. 

Маркетинговите специалисти, наблюдаващи Мондиал 2003, обърнаха внимание на големия рекламен ефект, който може да си направи дадена фирма от Източна Европа, специализирана в спонсориране на подобен род спортисти. Сред големите печеливши е хърватският мобилен оператор НТ Сronet, който е основен спонсор на Ивица и Яница. Логото на компанията е на шапката на Яница Костелич, а същата рекламна площ при Ивица е отделена за минералната вода Jamnica. Срещу реклама подготовката и участието на хърватите в тренировъчните лагери и участието им в стартовете от Световната купа се подсигурява от хърватската банка НYРО АLРЕ-АDRIА-ВАNК и местния клон на веригата бензиностанции ОМV. 

По неофициални данни Яница Костелич получава от договорите си за реклама близо по 3 милиона евро годишно. Въпреки че нейният брат има контракти със същите фирми, то той би трябвало да получава не повече от 50% от сумата, превеждана в банковите сметки на неговата сестра. Разликата в приходите на двамата се определя от факта, че Яница придоби изключителна популярност в алпийските ски след трите си олимпийски титли от игрите в Солт Лейк Сити през 2002 година и интересът, афиширан към нея от страна на журналисти от водещи европейски медии, е много по-голям. 

Благодарение на договорите си за реклама Яница и Ивица Костелич могат да си позволят целогодишни тренировки на сняг и работа със специалисти в алпийските ски, въпреки че техен старши треньор е баща им Анте Костелич. Противно на очакванията, че ще влязат в черния списък с неосъществени млади таланти от бившата Източна Европа в алпийските ски, младите хървати придобиха популярност като едни от водещите имена в зимните спортове. 

В сянката на двамата остана дори американецът Боде Милър, който в слалома при мъжете пропусна да спечели четвърти медал от световното в Сен Мориц. Американецът очаквано взе два златни и един сребърен медал в Швейцария. Коментатори отчетоха, че успехът на Милър е логично следствие на инвестициите, направени в неговата подготовка от основните му рекламодатели. В сравнение с младия Ивица Костелич обаче американецът получава близо 2.5 милиона евро повече на година от договори за реклама. За разлика от хърватина, който разчита основно на пари от рекламодатели, подготовката и участието в състезания на Милър се финансира основно от американската федерация по ски и от Олимпийския комитет на САЩ. Единственият договор за реклама на Боде е с компанията Sobe, която се занимава с реклама и презентации на продукти в интернет. Очаква се обаче хърватската държава, която по принцип избягва да отпуска пари на спортове като футбола, да засили инвестициите си в семейство Костелич. Показателно е, че президентът Стипе Месич изпрати специална поздравителна телеграма до Яница и Ивица след успеха. 

Лидер в отборното класиране след края на шампионата в Сен Мориц стана тимът на Австрия, чиито скиори спечелиха общо девет медала. На втора позиция остана Хърватия благодарение блестящото представяне на фамилията Костелич, следвана в подреждането от Словения и Канада. В същото време участието на германския национален отбор в шампионата беше определено като абсолютен провал. Бундестимът не спечели нито един медал в световното първенство в Швейцария. Коментатори припомниха, че това не се е случвало от далечната 1982 година. Германските скиори успяха да намерят място сред първите десет само в три дисциплини, включени в програмата на първенството. За най-успешно се счита представянето на 18-годишната Мария Риеш, която завърши на пета позиция в комбинацията. С оглед провала на бундестима се очаква старши треньорът Волфганг Майер да бъде освободен и на неговия пост да бъде поканен друг специалист. 
