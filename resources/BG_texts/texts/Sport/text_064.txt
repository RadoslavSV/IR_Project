Реформите и тв кризата намаляват приходите в Шампионската лига
МИЛЕН ГАНЕВ 18/2 - 14:59 ч.

   
Премахването на междинните групи в Шампионската лига от следващия сезон и нежеланието на телевизионните компании да плащат досегашните суми за правото да излъчват мачовете от турнира ще доведат до значителен спад в приходите на повечето участници, съобщава ДПА. Според агенцията това ще се отрази най-вече на немските клубове, защото до момента нито една от петте големи германски телевизии (АRD, Sat1, Рro7, RТL и ZDF) не е представила оферта пред маркетинговия партньор на Европейската футболна асоциация (УЕФА) - агенцията ТЕАМ, за правата на турнира. Като се имат предвид офертите на платените канали "Премиере" и DSF, чиято обща стойност е два пъти по-малка от сумата, която германските телевизии плащаха до този сезон, клубовете от Бундеслигата ще могат да разчитат на значително по-малко средства заради принципа за пропорционално разпределение на парите от телевизионни права спрямо приходите от отделните тв пазари на континента. При наличието на оферти само от "Премиере" и DSF може да се окаже, че феновете на футбола в Германия няма да могат да гледат мачове от турнира по свободно приеманите канали. 

В момента "Премиере" плаща по 50 милиона евро на сезон, но според директора на спортния отдел на телевизията Карстен Шмит новата оферта е за значително по-ниска сума, докато от RТL, която в момента има правото да излъчва директно по една среща седмично и репортажи от останалите срещу 60 милиона на сезон, отказаха да продължат ангажимента си с мотива, че търпят големи загуби при тази цена. Промяната в политиката на телевизиите ще има директно въздействие върху клубовете, които получават значителна част от приходите си от т.нар. пазарен фонд, средствата от който се разпределят на база на стойността на съответния национален тв пазар. През миналия сезон немските клубове получиха от този фонд над 80 милиона швейцарски франка (около 54.5 милиона евро), много повече от клубовете от Италия (69.5 милиона франка), Франция (67.0 милиона), Англия (61.1) и Испания (59.6). Само "Байерн" (Мюнхен) получи 29.143 милиона франка, което възлизаше на почти две трети от общите приходи на клуба от Шампионската лига (46.924 милиона). "Байер" (Леверкузен) получи от телевизионния фонд 21.904 милиона франка, "Шалке 04" - 17.654 милиона, а "Борусия" (Дортмунд) - 11.629 милиона. 

С оглед на тези проблеми все по-актуална става идеята за организиране на алтернативен турнир за водещите клубове в Европа. През есента на миналата година обединението на 18-те най-богати футболни клуба на континента - Г-14, прие с недоволство премахването на междинните групи в Шампионската лига, което ще намали броя на мачове на всеки отбор, преодолял първата фаза, и неговите приходи, докато УЕФА ще продължава да печели почти същите суми от спонсорите на турнира и от продажбата на телевизионните права. През януари в Мадрид се състоя среща между поддръжниците на т.нар. "Златна купа" - нов вариант за турнир, който да бъде организаран извън егидата на УЕФА. Идеята неколкократно се появяваше и в миналото, но досега европейската футболна централа успяваше да отклони опасността чрез заплахи за изключване на отцепниците от всичките си турнири, включително и на национално ниво, а през 1998 година неутрализира конкурентната оферта на италианската компания "Медиа партнърс" чрез увеличаване на броя на участниците в турнира от 16 на 32. Според ВВС зад идеята за турнира "Златна купа" стоят 24 клуба, които възнамеряват да я осъществят през сезона 2004/2005. Г-14 постепенно се разширява и вече включва 18 клуба, като непрекъснато засилва и влиянието си, въпреки че според официално становище на организацията тя няма за цел да създава нов турнир. В испанските медии обаче се появиха предположения, че всичко може да се промени с очакваното оживление на пазара на телевизионни права през следващата година. Идеята за Златна лига е примамлива за евентуалните участници заради това, че те ще разпределят помежду си пълния размер на приходите. Това не важи за Шампионската лига, където УЕФА разпределя пари и между националните футболни съюзи. За миналата година УЕФА раздаде на членуващите в нея национални съюзи 59 милиона швейцарски франка, с два милиона повече спрямо предишната година. Страните, чиито представители играха в предварителните групи на турнира, получиха 47.2 милиона, докато за онези, чиито отбори отпаднаха в предварителните квалификационни кръгове, останаха 11.6 милиона. Най-голяма сума получи Германският футболен съюз (8.4 милиона франка). 
