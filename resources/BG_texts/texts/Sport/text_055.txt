Агаси - модерният целогодишен атлет 

Той е като бразилците на световните първенства по футбол - пристига, за да ги спечели 

В мъжкия тенис няма по-забавен, по-любезен и по-плешив играч от сравнително дребния на ръст с предизвикателна походка американец Андре Агаси. Причисляват го вече към по-старото поколение и казват, че това се познавало по шапката, която той упорито нахлузва с козирката напред. На 32 години Агаси спечели осмата си титла от Големия шлем и четвърта от Откритото първенство на Австралия по тенис - Аustralia Оpen, с което откри годишната си сметка за сезона с начални 654 000 долара. Андре Агаси се превърна в модерния целогодишен атлет, а печалбата му от участие в турнири през миналата година е 2.186 млн. долара. Според американската преса в него вече не се забелязват дори следи от грубия младеж с ексцентричната прическа и силни антисоциални наклонности, който на два пъти бе отстраняван от турнири заради лошо поведение, а през 1992 г. забрави да се поклони пред дукесата на Кент след победата си в „Уимбълдън“. В световния спорт напоследък все повече се наложи паралелът между Агаси и колоездача Ланс Армстронг - двамата въобще не уважават почивките. В случая с американския тенисист подготовката му за първенството на Австралия започна още през ноември, ден след финала на турнирите „Мастърс“. Програмата, изготвена от неговия треньор по физическа подготовка Гил Рейс, е тежка, но ефективна. Според статистиката в последните пет сезона той е покачил продуктивността в геймовете, спечелени от сервиз, с 11 процента - от 76% през 1997 г. до 87% през миналия сезон. Същата база данни дава информация, че Агаси вече притежава най-голяма точност при отиграването на топката и най-голямо разнообразие на удари в сравнение с останалите професионалисти. Въпреки това не може да се каже, че американецът е особено фин играч, като се има предвид как безпощадно обстрелва половината на съперника си с удари от основната линия, но може би точно това се харесва на публиката. Седмица преди първенството в Мелбърн Агаси игра контрол­ни мачове, вместо да участва в турнири. Така успя да се настрои физически, а в същото време се отдалечи от цялата суматоха, свързана със състезанията от Големия шлем. В резултат интригата в мъжкия турнир на Аustralia Оpen умря след четвъртфинала заради ясно очертаната пропаст, която разделяше класата на Агаси от тази на останалите участници. Според коментаторите тенисът, който демонстрира американецът, превъзхождаше многократно всички опити на останалите участници да му се противопоставят. „Спорт сегодня“ успя в няколко реда да опише доминирането на Агаси: „На първо място, американецът по никакъв повод не се въвлече в психологическо противоборство, не показа никакви емоции и, както винаги, успяваше да остане злодейски спокоен. Второ, игра много точно и даже рискованите удари в негово изпълнение преставаха да изглеждат толкова авантюристични. Трето, той винаги бе в настроение, с което обикновено бразилците пристигат на световните първенства по футбол - настроението му спечели турнира, а не всичките мачове.“ Този негов успех може да върне на корта и съпругата му Щефи Граф, която се оттегли през 1999 г. Наскоро Агаси заяви, че германката, която спечели 22 титли на сингъл в кариерата си, е обещала да участва с него на смесени двойки в „Ролан Гарос“, ако съпругът ? вдигне трофея в Мелбърн. „Единственото хубаво нещо в тази загуба е, че сега всички ще очакват с нетърпение Откритото първенство на Франция“, заяви по този повод след финала 31-ият в схемата на австралийския турнир Райнер Шютлер - германецът, който издържа само един час и 16 минути във финалния мач срещу Агаси. 
