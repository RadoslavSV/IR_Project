"Индиана пейсърс": новите лоши момчета на НБА
SРОRТ 1 15:03 ч.

   В края на 80-те години в лигата властваха "лошите момчета". През 1989 и 1990 г. те изведоха "Детройт пистънс" два пъти до титлата в НБА. И то не с фин баскетбол и красиви изпълнения, а с безкромпромисно твърда игра, която на моменти беше дори заплаха за здравето на противника. В лицето на Бил Леймбиър, Денис Родмън и компания в редиците на "Пистънс" присъстваха най-мразените играчи, които заради гаменското си поведение бяха наричани лошите момчета. Изглежда, че през 2003 година те имат достойни наследници. Паралелите с "Индиана пейсърс" са очевидни. 

Айзия Томас: от плеймейкър до треньор 

Много отбори се оплакват от твърдия подход, на който залагат "Пейсърс" на терена. "Те вече не играят твърдо, а неспортсменски", заяви треньорът на "Филаделфия севънти сиксърс" Лари Браун след поражение срещу "Индиана". Отговорен за стила на игра на "Пейсърс" е точно Айзия Томас. Плеймейкърът на "оригиналните лоши момчета", който като играч беше винаги широко ухилен и готов за психологически тормоз над съперника, както и за груби фаулове, сега е треньор в Индиана. "Той тренира така, както играеше - ако нещата не вървят по приличния начин, пробвай по неприличния", резюмира треньорът на "Лейкърс" - Фил Джексън, по адрес на колегата си от Индианаполис, който наскоро беше наказан за два мача, защото се замеси в меле на терена. Но успехите оправдават Томас. "Пейсърс" е начело в Източната конференция пред вицешампиона "Ню Джърси нетс" и е сред основните кандидати за участие на финалите в лигата. 

Артъст е "най-лошото момче" 

Но "Пейсърс" се движат върху доста тънък лед. Особено един от играчите им неколкократно стана обект на критики - Рон Артъст, лекото крило на отбора. Статиите в американските медии са доста категорични по въпроса. "Побъркан ли е Артъст", питат например те. Или: "Дали Артъст е новият Родмън." Високият 2.01 метра и тежък 112 килограма играч изглежда така, сякаш би сторил път и на мравка, но на терена е пълната противоположност. Последното му изстъпление - в мача срещу "Хийт", той показа на публиката в Маями среден пръст - донесе на Артъст не само наказание за четири мача, но солена глоба от 84 000 долара. 

Скандал с Пат Райли 

Освен грубия жест към публиката Артъст блъсна към пейката с резервите гарда на "Маями" Карън Бътлър и, което е още по-лошо, започна ожесточен спор с треньора на "Хийт" Пат Райли. Това се равнява на обида срещу височайша особа, защото Райли е един от най-големите в НБА след славните си години с "Лейкърс" през 80-те. Съгрешилият обаче не показва признаци на разкаяние. "Много съм разочарован от решението на лигата. Смятам, че наказанието надвишава значително постъпката ми. Очаквах глоба, но не и спиране на състезателните права. А ме наказаха за четири мача", заяви Артъст. Той обаче не би трябвало да е учуден. Това е второто му наказание за настоящия сезон. По време на гостуването срещу "Ню Йорк никс" темпераментният 23-годишен баскетболист разби телевизионен монитор и дигитална камера за 100 000 долара. Тогава пропусна три мача заради постъпката си. 

Лекарите препоръчват психолог 

С това обаче прегрешенията на Рон Артъст не свършват. Раджа Бел, резервен играч на "Далас маверикс", отнесе плесница от "новия Родман", което струваше на крилото на "Пейсърс" още една глоба от 10 000 долара. Поведението на Артъст междувременно достигна стадий, в който дори съотборниците му започнаха да се притесняват за него. Причината - лекарите вече посъветваха Артъст да потърси помощта на психолог, за да овладее темперамента си. Пациентът обаче отказа. Дали това е било разумно решение, ще покаже бъдещето. Едно обаче изглежда ясно - талантливото крило трябва да се справи с личните (да, има и такива) и професионалните си проблеми. В противен случай кариерата му ще приключи, преди още да е започнала истински. 
