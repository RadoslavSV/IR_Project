ГОСПОДИН ГОЛОМЕЕВ, КАК ОЦЕНЯВАТЕ НЕВЕРОЯТНИЯ ПРОБИВ НА ЛУКОЙЛ АКАДЕМИК В ЕВРОЛИГАТА? 
- Ами вече е дошло времето. Очакваше се след тази силна селекция, която направи отборът на ЛУКойл Академик. Аз го предвидих. В няколко интервюта казах, че Академик ще играе във финалната осмица и че влезе ли в нея, ще влезе най-малкото в четворката. Това е моята прогноза. Просто още един гард е необходим в момента на отбора, защото Радионов е единственият гард, който е плеймейкър и фактически организатор на играта. Но той много често прави контузии. Просто не може напълно да се разчита на него. И затова в турнир от такъв ранг трябва да има поне още един гард, още един организатор, който да е в добро състояние. Ако Академик намери такъв човек, ще се класира сигурно в четворката. 
 
НА КАКВО СЕ ДЪЛЖИ УСПЕХЪТ НА АКАДЕМИК? 
- Основно на селекцията и, разбира се, на сериозната работа.В клуба има отлична организация, подкрепена от опита на Петко Маринов. Въобще трябват много компоненти, които да се съчетаят, както във всеки бизнес. В Академик те са налице и успехите няма да закъснеят. 
 
МОЖЕМ ЛИ ДА ПРИЛОЖИМ МОДЕЛА АКАДЕМИК ЗА НАЦИОНАЛНИЯ ОТБОР? 
- Трудно ще стане, защото националният отбор няма такова финансиране, каквото осигурява ЛУКойл. 
 
А КОЙ ДРУГ ОТБОР В БЪЛГАРИЯ ИМА ШАНСОВЕ ДА НАПРАВИ ПОДОБЕН ПРОБИВ? 
- Силна е зимната селекция на Варна и те сигурно ще дръпнат напред. Те още се сработват. Не може от първите два мача да се прави заключение за играта им, защото и тримата играчи, които взеха, са много класни. Другият отбор, който си е истински отбор, е "сръбският" Ямболгаз. Той притежава играчи от сръбската школа, хора опитни, играли в добри състави в Югославия. Те също са отбор с големи възможности. 
 
АКО СЕГА ТРЯБВА ДА ИГРАЕТЕ В ЕДИН ОТ ТЕЗИ ОТБОРИ, КОЙ БИХТЕ ИЗБРАЛИ? 
- Сигурно Академик, защото там ми е сърцето. Там ми минаха най-добрите години. Шест пъти станах шампион с Академик. Допада ми и философията на самия клуб - там го няма натискането на всяка цена всичко да стане. Има една по-лежерна атмосфера, която се отразява винаги благоприятно на състезателите. 
 
ГОСПОДИН ГОЛОМЕЕВ, КАКВО ВИ ПРЕЧЕШЕ НАВРЕМЕТО ДА НАПРАВИТЕ ТОВА, КОЕТО СЕГА СТАВА? 
- Системата ни пречеше, категорично. 
 
А ИМАХТЕ ВЪЗМОЖНОСТИ? 
- Абсолютно. България винаги е раждала страхотни таланти в спорта и в момента го доказва. А специално в баскетбола от 50 години България минава за една от най-талантливите нации въобще. Ние сме раждали винаги баскетболисти. Независимо че нямаме някакъв суперръст, но таланти, бойци винаги сме имали. 
 
МЕЧТАЛИ ЛИ СТЕ ДА ИГРАЕТЕ В NВА? 
- Ами тя мечтата беше почти факт, само че не ми разрешиха, защото тогава баща ми беше търговски представител в Канада. Щях да съсипя кариерата му. 
 
КЪДЕ ЩЯХТЕ ДА ИГРАЕТЕ? 
- В Ню Йорк. 
 
НА КОЙ ОТ БАСКЕТБОЛИСТИТЕ В БЪЛГАРИЯ ДНЕС НАЙ-МНОГО СЕ ВЪЗХИЩАВАТЕ? 
- Да ви кажа честно, не са много, но като дух и боец като че ли моят фаворит е Тодор Стойков. Защото той изгаря на игрището. Това, което трябва да прави всеки състезател независимо от моментната си форма. Да води битка до последната секунда. 
