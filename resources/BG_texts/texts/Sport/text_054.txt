„Левски“ води в Топ 20 по приходи на футболните клубове в България 

Тенденцията е сините да останат на върха и за финансовата 2002 г. 

Станил Йотов 

Футболният шампион за пос­ледните три години - „Левски“, е на първо място в своеобразния топ 20 на приходите на професионалните клубове в България. Класацията е изготвена на базата на обявените данни от клубовете за финансовата 2001 г., но и през 2002 г. не се очакват големи размествания. 
Справка от финансовия отдел на „Левски“ показва, че половината от прихода за 2001 г. се формира от договора с генералния спонсор „Мтел“. Според това споразумение мобилният оператор превежда 6 милиона лева годишно, разбити на 12 вноски по 500 000 лева. Срещу това „Мтел“ ползва пакет от рекламни позиции, най-важната от които е тази върху екипите на най-популярния футболен отбор в България. Същият договор действа и през 2002 и 2003 г. Според съобщение на финансовия директор Константин Баждеков „Левски“ е постигнал споразумение за продължаване на рекламния конт­ракт и за следващите години, като сумата няма да бъде занижена. По тази причина се очаква „Левски“ да е клубът с най-големи приходи за 2002 г. Докато през 2001 г. постъпленията от продажби на играчи са били един милион лева, сега само от трансфера на Георги Иванов-Гонзо във френския „Рен“ миналото лято клубът ще има приход поне от 4 милиона евро. Поради стеснения футболен пазар в България останалите видове приходи за сините през 2001 г. са по-малки: 736 000 лв. от абонаментни карти и билети, 448 000 лв. от други рекламодатели, 383 000 лв. от участието в европейските клубни турнири, 197 000 лв. от продажба на клубни сувенири, 123 000 лв. от телевизионни и рекламни права и 97 000 лв. от продажба на клубното списание „Вечно сините“. 
Освен това „Левски“ декларира намерение да ограничи разходната си част, която за 2001 г. е общо 12.2 милиона лева. Ограничението ще бъде най-вече по отношение на заплатите на със­тезателите. Баждеков съобщи, че в момента се водят преговори с част от футболистите да продължат договорите си при по-ниски заплати. Тенденцията в клуба през 2002 г. бе да не се привличат скъпи футболисти, като същевременно отборът продаде, освободи или преотстъпи в други клубове част от най-високоплатените си играчи. 
Съществуват основания да се очаква, че ЦСКА ще излезе в по-предни позиции в сравнение с 2001 г. Клубът има приход от 2.3 милиона евро от продажбата на Владимир Манчев във Франция и около половин милион лева очаквани постъпления от участието в европейските клубни турнири. Сравнително ограничените приходи от продажба на билети и абонаментни карти в предишните няколко сезона се очаква леко да нараснат предвид увеличената посещаемост на мачовете през есента. Постъпленията в „Литекс“ и „Славия“ най-вероятно също ще имат увеличение във връзка с продажбите в чужбина на югославяните Зоран Янкович („Далиен“, Китай) и Раде Тодорович („Нюрнберг“, Германия) съответно за по 1 милион и 800 000 евро. Със сигурност сред първите пет ще остане и „Локомотив“ (Сф). Този отбор заема второ място в класацията по приходи за 2001 г., понеже успя да осъществи единствената едра трансферна сделка за тази година - продажбата на Георги Пеев в „Динамо“ (Киев) срещу 2.3 милиона лева, а през 2002 г. трасферира в ЦСКА срещу един милион евро халфа Емил Гъргоров. 
От по-малките клубове интересна позиция заема втородивизионния „Видима Раковски“ (Севлиево), който се финансира от „Видима Идеал“. В топ 20 на клубовете за 2002 г. е възможно да намерят място още два клуба от Първа лига - „Родопа“ (См) и „Македонска слава“ (Бл). Отборът от Смолян е вторият футболен отбор в България, който играе с надпис „Мтел“ на екипите. Във футболните среди се твърди, че партньорството е уредено от адвоката на Майкъл Чорни и член на надзорния съвет на „Левски“ Тодор Батков, който е от Смолянско. „Македонска слава“ също е един от добре финансираните отбори в професионалния футбол и се издържа чрез рекламен договор с фирмата на своя президент Пламен Мирчев „Мипа пласт“, която е представител на опаковъчния бранш и задоволява голяма част от потреблението в страната на пластмасов амбалаж. Двата клуба не присъстват в класацията за 2001 г., понеже тогава играеха в аматьорските групи и не бяха регистрирани като търговски дружества. В информационните масиви липсват данни за приходите на два от клубовете, чиито отбори играят във Висшата лига през този сезон - „Нафтекс“ и „Ботев“ (Пд). Същата година именно отборът от Бургас сключи трансферна сделка за два милиона лева с „Левски“ за Георги Чиликов, като във футболните среди се породиха сериозни подозрения относно истинността на тази сума. Извън първите 10 за 2001 г. е и варненският „Черно море“, който по онова време бе собственост на структурите около бившата ВИС-2, а впоследствие мина във владение на Илия Павлов. Заемащите 17-то и 18-то място отбори на „Хебър 1920“ и „Беласица“ впоследследствие се обединиха в един клуб със седалище Петрич. 
