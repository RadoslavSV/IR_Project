Смит и Лодърдейл носят успех на "Лукойл" в Италия
ВЕСЕЛИН КАРАИВАНОВ 14:54 ч.

   
Брайън Смит бе най-резултатен за "Лукойл Академик" в мача срещу "Бипоп карире" в Италия. Американецът завърши срещата с актив от 36 точки Снимка: Асен Тонев / "Дневник" 
 

Баскетболният "Лукойл Академик" надигра категорично с 23 точки разлика "Бипоп Карире" (94:71) в Реджио Емилия в мач от европейския клубен турнир Шампионска купа, организиран от ФИБА-Европа. Това е втори успех за българския тим във втората фаза на турнира, след като преди седмица победи и "Бней Ашарон" в София. "Лукойл Академик" има реални възможности да оглави временното класиране на група F, дори и основният му съперник "Тенерифе" да победи като гост "Бней Ашарон". За целта е необходимо само испанският тим да не спечели мача в Израел, който се игра късно снощи, с аванс над 21 точки. 

"Лукойл Академик" оправда прогнозите на специалистите, че ще вземе лесна победа в Италия, въпреки че категорично отстъпва по бюджет на своя съперник в отношение приблизително 1 към 4.5 милиона евро по неофициални данни. С оглед по-доброто финансиране на домакините от Реджио Емилия в състава бяха включени петима чужденци - от които трима американци, португалец и сърбин срещу само двама янки в българския тим. Именно атрактивните попълнения в "Лукойл Академик" - янките Брайън Смит и известният като "Пи Ел" Прийст Лодърдейл, бяха в основата на успеха на своя отбор. Гостите имаха видимо преимущество и спечелиха и четирите части на мача съответно с 28:19, 27:19, 20:17 и 19:16. Смит бе най-резултатен за българите и завърши срещата с актив от 36 точки. Плеймейкърът на "Лукойл Академик" Тодор Стойков добави 23 точки, а Лодърдейл - 20. За домакините от "Бипоп карире" най-резултатен бе Лажич с 28 точки. 

"Българите бяха по-силният в техническо отношение отбор и респектираха играчите на старши треньора Лука Далмонте - съобщава местният вестник "Ла Гадзета ди Реджио". "Бипоп карире" мобилизира всички свои сили срещу българите, но така и не успя да попречи на бързите им атаки. Разликата от 23 точки е възможно най-лекият вариант за изход от двубоя. Българите спечелиха срещата с отличната игра на Смит и бомбените атаки на Стойков". 

Президентът на баскетболния "Бипоп карире" Ренцо Ланди също похвали гостуващия "Лукойл Академик" след края на мача. "Състезателите ни направиха всичко възможно да спечелят двубоя - заяви Ланди. Българите обаче играят изключително разнообразно и разчитат на бързи контаатаки, които объркаха нашата защита. В състава им има пивот като Прийст Лодърдейл, който е непреодолима преграда за всеки играч на противниковия отбор. Изключително впечатление с играта си направи и неговият сънародник Брайън Смит." 

Междувременно източници, близки до "Лукойл Академик", съобщиха, че Прийст Лодърдейл има намерение да напусне отбора и да играе в плейофите на националната баскетболна асоциация на Северна Америка и Канада (НБА) с фланелка на "Торонто Раптърс". От ръководството на клуба отказаха коментар по този въпрос, въпреки че мениджъри на канадския тим са наблюдавали 221-сантиметровия център в Реджио Емилия. Очакваше се Лодърдейл и Смит да продължат контрактите си с "Лукойл Академик" до 2006 г. още миналата седмица. До четвъртък обаче нито един от двамата не е гарантирал, че ще играе за клуба през следващите три сезона. По непотвърдена информация Гари Ебърт, мениджър на двамата американци в "Лукойл Академик", се опитва да договори с близо 70% по-високи годишни заплати на своите клиенти. Коментатори отчитат, че състезатели с качествата на Лодърдейл и Смит подписват срещу възнаграждение от 150 000 до 170 000 долара на сезон. 
