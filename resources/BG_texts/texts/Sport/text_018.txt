Скандалите може да отблъснат спонсорите от волейбола
ВИКТОР КИРКОВ 20/1 - 17:42 ч.

   

 

Спонсорите на националната волейболна лига (НВЛ) може да се откажат от по-нататъшно финансиране в този спорт заради скандалите в него. Това прогнозира пред "Дневник" маркетинговият директор на лигата Николай Козев. Повод за изказаното мнение беше позицията на собственика на "Марек юнион Ивкони" Иво Константинов, че неговият отбор и още три други тима ще напуснат лигата, ако президентът на Българска федерация волейбол (БФВ) инженер Данчо Лазаров не подаде оставката си на предстоящото общо събрание на организацията на 23 януари. 

"Лигата може да загуби много пари при евентуално отказване на няколко отбора от участие в нея. Днес разговарях с ръководството на генералния спонсор "Пивоварна София". До този момент не сме получили никакви пари от тях, тъй като финансовите ни отношения със спонсора трябваше да започнат през 2003 г.. Когато поисках да ми бъдат преведени парите, ръководството на компанията ми каза, че иска да види дали въобще ще има волейболна лига и тогава ще ни плати. Евентуално отказване на генералния спонсор веднага ще обърне финансовия ни резултат от положителен в отрицателен. Въпреки това смятам, че дотам няма да се стигне. Въпросът е, че всичките ни спонсори са притеснени и е възможно една мултинационална компания като SЕАТ, която е генерален спонсор на турнира за Купата на България, да се оттегли от волейбола. От БНТ също се притесняват дали няма да пропадне излъчването на срещите от лигата, след като вече подписахме договора си с тях и осигурихме рекламно време на спонсорите ни. Неприятното в случая е, че се подготвя бойкот на лигата заради борба за власт във волейболната федерация, която е съвсем отделна организация", обясни Козев. 

Същевременно на пресконференция в понеделник президентът на "Марек юнион Ивкони" Иво Константинов обяви, че е възможно неговият отбор заедно с още няколко тима да създадат своя волейболна лига. "Най-вероятно това ще бъде следващият ни ход, ако Данчо Лазаров не си подаде оставката на предстоящото общо събрание. Проблемът не е в случая със състезателя Людмил Найденов, който днес ще бъде внесен в международната волейболна централа, а в цялостното управление на българския волейбол. Желанието на настоящето ръководство на БФВ е да има волейбол само в два клуба - "Левски Сиконко" и "ЦСКА роял фуудс". Президент на федерацията е Лазаров от "Сиконко", а на лигата - Петьо Петков от ЦСКА. Националните отбори за мъже, жени и девойки също се ръководят от треньорите на двата столични тима, а председателите на повечето комисии в БФВ са отново техни. В момента Спиридон Зегов от ЦСКА обикаля с обещания из страната, за да осигурява гласове за Лазаров на общото събрание. Миналия сезон беше теглен жребий за полуфиналите на Купата на България, според който "Марек" трябваше да играе с ЦСКА, а "Левски" с "Нефтохимик". ЦСКА обаче протестира срещу това, тъй като можеше да ги отстраним, и за да могат да се класират на финала, двойките бяха сменени и те играха с бургаския тим. Отборът ни многократно е бил ощетяван и в срещите си от първенството. Отношенията ни с Данчо Лазаров се влошиха, след като му отказах да финансирам "Левски" и запазих участието си в "Марек". Спрях да ходя на управителните съвети на БФВ, тъй като те се състоят в четене на доклада на Лазаров, последвано от единодушно гласуване. Бих искал да бъде проверена и финансовата отчетност на федерацията, тъй като, когато ДАМС отпусна средствата за волейбола, от работа бяха отстранени секретарката, счетоводителката и генералния секретар на БФВ", каза Иво Константинов. 

Бившият треньор на мъжкия национален отбор - Асен Гълъбинов, който е треньор на "Марек" и член на управителния съвет на БФВ, също присъства на пресконференцията в понеделник. "Докато бях начело на националния тим, Данчо Лазаров постоянно ми пречеше да работя. Най-фрапиращият случай беше, че дневните на целия отбор бяха намалени от 20 на 10 евро, за да може с пари на федерацията на световното първенство в Аржентина да бъде командирована журналистка, която да пише срещу мен. Само за престоя й на мондиала без пътните разходи БФВ е похарчила 755 евро", обясни Гълъбинов. 




