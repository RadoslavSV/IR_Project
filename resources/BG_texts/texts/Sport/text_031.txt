 ЗА ПЪРВИ ПЪТ И У НАС ЩЕ СЕ ПРОВЕДЕ ВЕРИГА ПО СКОКОВЕ ВIG АIR 

ЛЮБОМИР ТОДОРОВ  


ПРЕЗ 1980 г. се появява сноубордът в съвременния си вид, конструиран от американеца Джак Бъртън. Оттогава дъската се превърна в любимо пособие за зимен спорт на милиони хора по света. 
Много бързо снежните сърфисти започнаха да организират състезания помежду си, които прераснаха в Световна купа. Веригата от състезания е с голям награден фонд, осигурен от генералните спонсори Nokia и Nissan. Новият спорт получи и олимпийско признание и влезе в програмата на игрите през 1998 г. в Нагано. Традиционните дисциплини са гигантски слалом и халфпайп, при които бордистът набира скорост по улей с формата на отрязана наполовина тръба /оттам и името на дисциплината/, за да скочи с достатъчно голяма амплитуда и да направи колкото се може по сложни фигури във въздуха. 
Любителите на силните усещания обаче продължиха да търсят нови предизвикателства, стъпили върху сноуборд. Така се появи дисциплината куотърпайп, при която профилът на пистата за засилване е с формата вече на една четвърт от тръба. Така се получава по-висока скорост на засилване и съответно по-голяма височина на скока. Най-новото изобретение на почитателите на екстремното в зимните спортове се нарича Вig Аir. От няколко години бордистите се състезават в скокове от трамплин с дължина около 3 м, наклон 18 градуса и височина 2 м. След набирането на необходимата скорост се излита от трамплина и целта е да се направят най-много салта, винтове и чупки във въздуха преди приземяването. 
Екстремните скокове се оценяват от жури, като максималната оценка е 10 точки. Подобно на фигурното пързаляне и спортната гимнастика и тук всяка грешка води до отнемане на десети. Ако при приземяването докоснеш с една ръка снега, това ще ти коства от 1 до 9 десети. Ако пък тялото на състезателя докосне терена преди борда, това води до отнемане на 3 точки. Арбитрите следят също така за изпълнението, неговата трудност, контрола на сноубордиста във въздуха и амплитудата на скока. Състезания се провеждат от 5 години. Обикновено наградният фонд е в рамките на 30-40 000 USD. Победителят се определя на принципа на прякото отстраняване в 2 или 3 скока, което прави надпреварите изключително атрактивни за публиката. В САЩ има големи турнири в щатите Върмонт, Колорадо и Юта. Едно от първите състезания в Европа бе във Варшава през 1999 г. То привлече доста спонсори и многохилядна публика. 
Тази зима за първи път и в България ще се проведе верига по екстремни скокове със сноуборд под името Shark Вig Аir Сompetition. Амбицията на организаторите е да има 4 старта. Първият от тях ще бъде на 8 февруари на Витоша. Другите кръгове от веригата трябва да се проведат на Боровец, Пампорово и Банско. Както при всички зимни спортове и това състезание е зависимо от капризите на времето. 
Потвърдили са участието си големи имена в родния борд като трикратния световен шампион по гигантски слалом за аматьори Марио Беньо, Сашо Байков и Венцислав Амбросиев. Наградният фонд е осигурен от патрона на веригата за енергийни напитки Shark, производителя на бордове Forum и фирмите за екипировка Вillabong и VonZipper. При успех на състезанията по Вig Аir догодина стартовете ще бъдат с международно участие. 
