50 години Вуцов във футбола 

Станил Йотов 

Той е най-дискутираната личност в българския футбол, а цялостният му имидж се колебае между отличния специалист и закоравелия гешефтар. Резултатът от половинвековното присъствие на 63-годишния Иван Вуцов в най-популярния спорт в България е, че днес абсолютно всички футболни хора се страхуват от него. 
Когато преди седмица ръководството на професионалната лига поиска от Българския футболен съюз (БФС) да освободи изпълнителния си директор Вуцов, никой не се осмели персонално да каже какво точно има против него. Всички обясниха, че не са срещу Вуцов, но така налагали някакви абстрактни интереси на техните клубове. 
Възможно ли е да има такъв мегаиграч с невероятни способности за лавиране между отделните интереси в името на собственото оцеляване? В една от книгите си за футбола ни Антон Антонов-Тонич описва следната на пръв поглед тривиална случка: като футболист на „Левски“ Иван Вуцов получавал най-големите порции храна в стола на МВР, а в чинията му крем карамелът винаги бил двоен. Оказало се, че давал на готвача безплатния си пропуск за мачовете на „Левски“, докато съотборниците му предпочитали да вкарват на стадиона близки и роднини. 
Във футболните среди сравняват ума му с този на шахматист, който умее да мести правилно фигурите съобразно ситуацията. Той развива това свое качество още през 70-те и 80-те години, когато успешно се присламчва към средите на номенклатурата, без самият той да е класически тип апаратен представител на тази каста. Един от общо трите му брака е с актрисата Меди Димитрова, племенница на говорителя на нелегалната комунистическа радиостанция „Христо Ботев“ Станке Димитров-Марек. Кум на този брак е Иван Славков. Сближава се покрай треньорския пост в „Левски“ с бившия комунистически министър на културата Георги Йорданов, а преди това е приятел и на вътрешния министър Ангел Солаков. В книгата си „Турските терористи и аз, един от Шесто“, офицерът от Шесто управление на ДС майор Георги Сотиров очертава бившия треньор на националния отбор по футбол като човек от групата на „недосегаемите“ дори за ведомство от ранга на бившите тайни служби на България. 
Впрочем мрежата на Вуцов от пионки във футбола из цялата страна е не по-зле изградена от тази на бившата ДС. Това стана ясно още през 1995 г., когато президентът на БФС Христо Данов го прати на двуседмичен лагер с националния отбор в Австрия непосредствено преди изборите за шеф на съюза, след като разбра, че Вуцов работи срещу него и подготвя избиране на кума си Иван Славков. В нощта преди отпътуването за алпийската база Линдабрун Иван Вуцов впрегна всички свои хора по регионите да набират гласове за Славков и в крайна сметка пожъна убедителна победа. 
Хора, работили достатъчно дълго време с него, го описват като свръхбезкомпромисен сангвиник с организационни способности, чийто девиз е „Задачи всекиму, доверие на никого“. Твърди се, че почти всяко назначение на треньор във Висшата лига и Първа група трябва да получи одобрението му, че той определя състава на националния отбор и т.н. В крайна сметка обаче Вуцов се оказва необходимото зло за футбола, тъй като успява да нареди шампионата по такъв начин, че да няма крайно недоволни измежду групировките, представени със свои отбори в първенството. Твърди се, че около него се координира и голяма част от страничния бизнес, с който се занимават спонсорите и президентите на клубове - например футболният съдия Хикс зарежда магазина си със стока от фирма, препоръчана от Вуцов, и т.н. Самият той няма пряко дялово участие в нито едно търговско дружество според съдебния регистър. 
Кариерата му като футболист и треньор е не по-малко противоречива, белязана от върхове и падения. „Скай спорт“ го класира в състава на най-големите неудачници за всички времена заради актива му от световното първенство в Англия през 1966 г. - един невероятен автогол с летящ плонж и удар с глава в мача с Португалия (0:3), и подаване за автогола на Иван Давидов в следващата среща с Унгария (1:3). В лошия му актив е и „най-скъпата плюнка“ в света - тази по тъчрефера в мача с Шотландия (1:1) през 1990 г. в София, заради която БФС бе глобен 25 000 швейцарски франка, а Вуцов - дисквалифициран от международни мачове за четири години. 
Въпреки това може да се каже, че той е най-успелият селекционер на националния тим след Димитър Пенев и съвсем несправедливо зае задна позиция в анкетата за най-добър български треньор на ХХ век. През 1982 г. Вуцов поема един напълно съсипан национален отбор на България и само в рамките на няколко месеца успява да го превърне в европейски хит. Прочутата му тактика „пакетно придвижване“ води до една от най-стойностните победи на българския национален отбор - тази от 2 май 1985 г. срещу европейския шампион Франция, в чийто състав е легендарният Мишел Платини, а последвалият успех с 2:1 срещу Югославия праща отбора на световното първенство в Мексико, където България за пръв път стига до осминафинал. 






