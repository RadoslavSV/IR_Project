ФИА направи компромис с правилника във Формула 1
ВЕСЕЛИН КАРАИВАНОВ 22/1 - 15:16 ч.

   

 
 
Електронните системи за контрол върху работата на двигателя и компонентите на шасито ще бъдат забранени от 20 юли 2003 г., когато ще бъде даден стартът за Голямата награда на Великобритания. Снимка: "Ройтерс"  
 

Международната федерация по автомобилизъм (ФИА) направи компромис по отношение промените в правилника за предстоящия шампионат във Формула 1. Техническата работна група към ФИА взе решение забраната на електронната помощ за пилотите да влезе в сила на 20 юли за Гран при на Великобритания вместо още на 9 март за първия кръг от шампионата на пистата "Албърт парк" в Австралия. Отстъпката от страна на ръководството на централата бе направена, след като в продължение на шест дни участниците във Формула 1 остро протестираха срещу предвижданите нововъведения и твърдяха, че промените ще провлияят отрицателно на подготовката им за новия сезон. 

На среща в Лондон беше взето решение предаването на телеметрични данни от болидите към ръководителите на отбора да бъде забранено от началото на 2004 г. Изпращането на информация от бокса към колата и пилота обаче няма да бъде позволено още от този сезон. Радиовръзката между състезателите и отборите не се забранява, като единственото условие за това е да се използва единна комуникационна система, по която не се разрешава предаването на каквато и да било друга информация. Разговорите ще се контролират от комисари на ФИА и от спортните журналисти. Резервният болид може да се изпозва само когато основният е повреден и не може да се поправи. Ако първият автомобил се счупи до началото на състезанието, пилотът има право да потегли с т.нар. муле от бокса. Преди квалификациите и състезанието колите ще се намират в закрит автопарк, като те могат да бъдат поправяни в боксовете на отборите под надзора на ФИА. Забранява се работа по настройките. Системите за регулиране работата на двигателя и шасито по време на движение и автоматичната скоростна кутия, които са известни още и като електронна помощ на пилота, ще бъдат забранени от Гран при на Великобритания. Системата за лънч-контрол (стартов автоматик) ще може да се ползва само до надпреварата на пистата "Силвърстоун" на 20 юли. 

Президентът на ФИА Макс Мозли очаква реформите да намалят драстично разходите на отборите за подготовка и участие в световния шампионат. "Отбор, който разполага с 50 милиона евро годишно например, ще редуцира разходите си с 25 до 30 милиона. Това е напълно възможно, тъй като парите за развитие на електронните системи във всеки един екип се определят като един от най-големите разходи", коментира Мозли. 

Коментатори отчетоха, че при отсъствието на електронните системи за контрол катастрофи като тази, която направи Михаел Шумахер ("Ферари") преди два дни на пистата "Монтмело", ще стават все по-често явление. 




