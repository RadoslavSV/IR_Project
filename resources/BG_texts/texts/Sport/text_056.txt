Васил Тончев: НЯМА ЛЕСНИ ПАРИ В БИАТЛОНА 

Годината започна с великолепното настъпление на Екатерина Дафовска в биатлона. Тя води в класирането за Световната купа след четири победи; начело е и в дисциплините "спринт" и "преследване"; спечели специалния "Биатлон трофи" (за стартовете в Германия и Италия), който й донесе награда от 20 000 евро. Добре й пригласят и петте момичета от националния отбор. Това бе поводът да потърсим за разговор председателя на Българската федерация по биатлон Васил Тончев.

Г-н Тончев, къде са закодирани сегашните успехи?

- Нищо случайно и незакономерно няма в победите на Катя и в, общо взето, доброто представяне на нашия тим. Момичетата вървят упорито и последователно към успеха вече седма година и просто... им дойде времето. Повечето от тях навлязоха в златната възраст за биатлона - 25-26 години, и сега могат всичко. Нямаше да е логично и честно да не стигнат дотук. Но те имат още път нагоре. С този състав - да са живи и здрави, ще изкараме още един олимпийски цикъл и се надяваме да берем плодове и на Олимпиадата в Торино през 2006 година.

Как се работи в националния отбор?

- Много, постоянно и целенасочено. Всичко започва от единомислието в управителния съвет на федерацията, който безусловно се съобразява с методиката, предложена от експертния ни съвет. Тя не може да бъде променяна, спазва се стриктно. В началото на сезона всеки състезател, треньор, лекар, шофьор се запознава с програмата за годината, приема я като конституция и знае какво трябва да прави примерно на 5 май, 10 септември или 11 януари. И го прави. Ако се наложи, тренировъчните планове се коригират, но това не става безразборно, самодейно. Има и друго: атмосферата в отбора е животворна. Момичетата си помагат, радват се една друга на успехите, преживяват загубите заедно, конкурират се, но се уважават.

Това не се среща често в женски колектив...

- Така е, но при нас е различно. Всичко се дължи на старши треньора Боран Хаджиев, който освен че е изключителен специалист, работлив и сговорчив човек, е и добър психолог. Приятел е с дамите си, но ги ръководи железно и те му вярват. 

Има ли и други важни хора в щаба?

- Всички са важни. От шофьорите на двата ни буса, с които обикаляме Европа, през майстора на ваксата и докторите, та до спортно-техническия директор Венцислав Илиев. Привлякохме двама украински специалисти, които бързо се вписаха в обстановката: Василий Мукшин е треньор по стрелба, а Саша е виртуоз при намирането на най-подходящата вакса на ските.

Стилът на нашите е някак по-особен... 

- Може би е по-точно да се каже - самобитен. Това е знак за наличието на собствена школа. Специфичният български начин на бягане със ските и бързото поразяване на мишените се превърна в еталон, от който мнозина вече копират. 

С прословутата материално-техническа база очевидно също сме добре?

- Добре сме. Биатлонистките ни карат ски със световни емблеми: "Росиньол" (Павлина Филипова), "Фишер" (Катя Дафовска, Ива Карагьозова и Радка Попова) и "Атомик" (Ирина Никулчина и Нина Кадева). Спортните ни облекла са на швейцарската фирма "Одло", която използва за рекламно лице големия шампион Бьорн Дели. И пушките ни са маркови. 

А стадионите, пистите, стрелбищата...

- През последните четири-пет години вложихме с помощта на международната и на германската федерация, спортното министерство и спонсори над половин милион лева за построяването на стрелбища и писти на високопланинската база Белмекен. (Може би сме единствената българска спортна федерация, която построи нещо в последно време). Сега у нас през лятото идват на подготовка 12-13 европейски отбора, които на година оставят към 200 хил. долара. Така парите, които инвестирахме, се върнаха бързо. И остава даже. А това е косвена помощ не само за биатлона, но и за целия ни спорт. 

С други думи, парите ви стигат.

- От две години наш генерален спонсор е германската фирма "Техем". От нея, както и от други, осигуряваме една трета от средствата, които са ни необходими за година - над 250 хил. лева. Другите две трети получаваме от Министерството на младежта и спорта. Един от ръководителите на "Техем" е шеф и на фондация, която влага годишно 20 млн. евро за подготовката на млади германски спортисти. Тоест, там разбират и от пари, и от спорт... Иначе средствата ни стигат, защото не спим в петзвездни хотели, предвижваме се с бусчетата си, а не със самолети из континента, съобразяваме се с джоба си и в крайна сметка покриваме финансово най-отговорните състезания. 

Бихте ли споделили схемата за разпределение на парите от наградните фондове в отбора? 

- Нищо необичайно. Двадесет на сто от премиите се заделят за треньорите и техническите лица. За първо място в старт за Световната купа премията е 7500 евро, а за крайната победа - 20 хиляди. Награди се дават до 8-о място в отделните дисциплини и до 10-о в генералното. Не се изкарват обаче лесни пари от биатлона. Стартовете за Купата са 30, разпределени в три месеца. Много е тежко и в този смисъл представянето на момичетата ни е забележително. При това нашият екип е далеч по-малоброен от огромните щабове на съперниците, които разполагат и с психолози, техници, анализатори и т. н. 

Каква е тактиката на българките за следващите изпитания? 

- Катя ще се съсредоточи към спечелването на Световната купа и на медал от световното първенство в Русия през март. Само тя ще участва в следващия старт за Купата във Финландия, но няма да бяга на европейския шампионат в Италия. Там към отличията ще се стремят Ирина и Павлина. Те трябва да завършат сред първите 25 този сезон, а Радка, Ива и Нина да са в 50-ицата. Освен във Финландия има стартове и в Норвегия и Швеция. Не сме се отказали за пробив и в щафетата. Треньорите непрекъснато експериментират, за да намерят оптималната четворка от шестте състезателки.
