Димитър Пенев получи оферта от китайски отбор
СТАНИЛ ЙОТОВ 20/1 - 17:38 ч.

   

 
 
Стратегът Димитър Пенев (вляво) се отправя на нов гурбет в Китай, като оставя националите в сигурните ръце на Пламен Марков. Снимка: Цветелина Николаева/ "Дневник" 
 

Най-успешният български футболен треньор Димитър Пенев има оферта от китайски клубен тим и най-вероятно ще приеме предложението за работа в азиатската страна. Новината съобщиха пред "Дневник" няколко независими един от друг източници от футболните среди. Според информацията става въпрос за отбора "Ляонинг Бърд", който е завършил на пето място в последния шампионат на китайската елитна дивизия. 

Самият Пенев не беше открит за коментар, но негов близък потвърди за офертата и съобщи, че Пенев е одобрил предлаганите условия за работа и най-вероятно до една седмица ще отпътува за Китай. Новото първенство там започва в края на февруари. Според стандартите на китайския футбол българският специалист, който в момента има договор с БФС като мениджър на всички национални отбори, би трябвало да получава годишно възнаграждение от порядъка между 700 000 и един милион долара. В тези граници са заплатите на югославските треньори Люпко Петрович и Милорад Косанович, които водят съответно отборите на "Гуоан" (Пекин) и шампиона "Далиен". "Ляонинг Бърд" е отборът на град Фушун и играе на 35-хиляден стадион според справката в базата с данни на Международната федерация по футболна история и статистика. Досега е използвал предимно местни състезатели, за разлика от повечето от останалите китайски тимове, които прибягват до услугите на легионери. Всичките 45 гола за тима са отбелязани от китайци, а отборът очевидно е имал проблеми с отбраната, като е допуснал 44 гола в рамките на първенството. За Димитър Пенев това ще бъде второ излизане в чужбина след триумфа на световното първенство в САЩ през 1994 година. През 1997 година той водеше саудитския тим "Ал Насър", но напусна след неколкомесечен престой с мотив, че не получава редовно трудовото си възнаграждение. В момента Пенев работи в БФС като мениджър на националните отбори и е възможно футболният съюз да получи някакъв вид неустойка от китайците за предсрочното прекратяване на контракта му. 

Българският футбол заема все по-осезаемо място на китайския пазар, след като спортът в Китай се превърна в държавна политика и средство за реклама на азиатската страна пред света. Класирането на Китай на световното първенство по футбол през 2002 г. под ръководството на известния югославски специалист Бора Милутинович беше счетено за един от най-големите успехи на спорта в тази страна. Прогнозите на специалистите са, че спечелването на домакинството за олимпиадата през 2008 година в Пекин ще доведе до ново увеличаване на инвестициите в спорта и футбола. 

В началото на месеца за Китай замина бившият наставник на младежкия национален отбор и "Славия" Стоян Коцев, а малко по-късно "Литекс" успя да трансферира в китайския шампион "Далиен" своя нападател Христо Йовов, след като преди това бе пратил там и югославянина Зоран Янкович. Коцев иска да вземе със себе си в Китай поне двама качествени футболисти от България - нападателя на "Нафтекс" Пламен Тимнев и Георги Петров, защитник от "Локомотив" (Пловдив) и национален състезател. Чужденците, играещи в Китай, получават високи възнаграждения, като например Зоран Янкович взима 5000 долара само за участие в една среща на "Далиен", като получава отделно заплата и премии. При подобни условия играе и националът Предраг Пажин в пекинския "Гуоан". Футболът в страната се финансира както от местната комунистическа партия, така и от частния бизнес. Засилено е участието на американски фирми, които са представени на китайския пазар. Например "Дюпонт" е спонсор на шампиона "Далиен", който иначе се ръководи от президент, назначен от комунистическата партия. 

Връзките между българския и китайския футбол се осъществяват в няколко направления. БФС има добри позиции в тази страна заради контактите на Иван Славков с Китайския олимпийски комитет и на Иван Вуцов с футболните функционери от местната федерация. Освен това китайският бизнесмен Гао, който от десет години насам държи част от китайските ресторанти в София, създаде заедно със Стоян Коцев школа за млади футболисти от своята страна в Ботевград, около която бе сформиран и юношеският футболен тим "Ченду". 



