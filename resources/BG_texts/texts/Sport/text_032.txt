СЪВРЕМЕННИТЕ СПОРТИСТИ РАБОТЯТ НА ПРАГА НА ЧОВЕШКИТЕ ВЪЗМОЖНОСТИ, НО ПЕЧЕЛЯТ МНОГО 

КОМЕРСИАЛИЗАЦИЯТА в днешния спорт става все по-голяма. Колелото се е завъртяло и връщане назад няма, защото просто такива са изискванията на времето и железните закони на бизнесмашината, станала основен фактор в спорта. Въпреки всичко зрителският интерес не намалява, а от това доволно потриват ръце спонсори, рекламодатели и телевизионни тръстове. 
Всички те наливат огромни пари и очакват съответната възвръщаемост. Всичко е вече покупко-продажба - на турнири, мачове, клубове, играчи, треньори. Въпросът е кой на каква цена ще продаде. Съвременните спортисти работят на прага на човешките възможности, но и печелят страхотни пари. Покрай спорта те се ангажират и в куп други дейности, от които приходите многократно се увеличават. 
 
МИЛИАРДИТЕ, КОИТО ДОНЕСЕ ДЖОРДАН 
Най-великият баскетболист на всички времена е и уникална машина за пари. Според изчисленията на специализираното списание Форчън магазин Въздушния е донесъл на щатската икономика приходи от 10 млрд. USD. Като се вземат всички бизнессделки, повече или по-малко свързани с прочутия баскетболист, резултатът е тази колосална сума. 
Дават се за пример и онези 701 млн. USD, натрупани с помощта на Джордан от рекламите на един или друг продукт - одеколон, спортно облекло, маратонки. А също така и от приходи от книги, в които се говори за него, от филма "Космически забивки", в който той участва като актьор. Да не говорим пък за въздействието на Майкъл Джордан върху НБА и специално върху броя на зрителите. Само оттук приходите са 155 млн. USD. Приходите от телевизионни предавания на мачове от НБА са около 365 млн. USD, а от продажбата на продукти, свързани с НБА и Джордан - 3.1 милиарда USD! Много голям ефект от феномена Джордан са и печалбите на фирми като Найки, възлизащи на 2.6 млрд. USD. Самият баскетболист пък печели минимум по 60-65 млн. USD на година. 
 
МИХАЕЛ ШУМАХЕР - УДАРЪТ НА ФЕРАРИ 
Днешният ас във Формула 1 Ферари направи истински удар в десетката, ангажирайки Михаел Шумахер преди 7 г. Още през 1998 година ръководството на "червените кончета" изрази готовност да плати 150 млн. DЕМ на Шумахер заради "вечната му вярност" към Маранело, съобщи тогава германският вестник Билд. 
Ударът бе направен, за да се предотврати евентуалното преминаване на Шумахер в тима на големия конкурент Макларън- Мерседес. Още тогава бе направено предложението гениалният пилот да се състезава за Ферари до края на кариерата си, след което да стане "изключителен посланик" на фирмата. Предложеният договор бе до миналата година, като предвиждаше и пожизнена заплата за пилота. Документът беше одобрен от покойния вече бос на ФИАТ Джани Аниели. 
Михаел Шумахер само от заплатата си печели на година по 30 млн. евро. След феноменалните му успехи и тези на Ферари в последните сезони на Формула 1 параметрите на финансовите ангажименти на "червените кончета" към Шуми се увеличиха. Със сигурност и Михаел Шумахер, и Майкъл Джордан вече могат да се причислят към групата на милиардерите. А сезоните във Формулата за немеца още не са приключили. 
 
АГАСИ - ПАК НА ГРЕБЕНА НА ВЪЛНАТА 
Един неостаряващ гений на тениса - Андре Агаси. 33-годишният ветеран спечели преди дни първия турнир за годината от Големия шлем - Аustralien open. Това е четвъртият триумф в Австралия на Агаси, а по победи от големи състезания той се движи в шестицата на тенисистите за всички времена. 
Само за успеха си в Мелбърн Агаси прибра чек за 750 000 USD, без да се броят допълнителните приходи от реклами и други дейности. В силните си сезони той печели от приходи от наградни фондове минимум по 3 млн. USD на година. Само от тях в дългогодишната си кариера американецът от ирански произход е натрупал капитал от 50-60 млн. USD. Около Агаси обаче също е задействана солидна бизнесмашина, която увеличава доходите му неколкократно от посочената сума. 
Другият голям феномен в днешния комерсиален спорт са сестрите Уилямс. Серена и Винъс наложиха тотална диктатура в женския тенис през последните години, а приходите им от наградни фондове надвишават дори и тези на мъжете. За справка в края на миналата година Серена Уилямс имаше натрупани 3.5 млн. USD, докато водачът в мъжката ранглиста Лейтън Хюит бе едва с 2.2 млн. За триумфа си на Аustralien open Серена взе още 750 000 USD. 
 
ЗИДАН - 13.6 МЛН. ЕUR ГОДИШНО 
Абсолютен лидер за миналата година в класацията на заплатите на футболистите е асът на Реал 
/Мадрид/ Зинедин Зидан. Французинът може да се похвали с годишно възнаграждение от 13.6 млн. евро, без естествено да се броят премиите и останалите доходи. Според класацията на Франс футбол за 2002 г. челната тройка се допълва от Дейвид Бекъм с доход от 10.3 млн. евро и Габриел Батистута - 10.1. 
В тази класация обаче е възможно да настъпят някои промени. Суперзвездата на Ювентус Алесандро дел Пиеро се обвърза с доживотен договор със Старата госпожа. Конкретни информации за новите финансови условия на контракта на Дел Пиеро още не са дадени, но според италианската преса годишната заплата на играча ще е минимум 10-11 млн. евро. В миналогодишната класация той е едва 11-и с доход от 7.77 млн. евро, но сега със сигурност ще влезе в тройката. Батистута пък вече е под наем в Интер до края на сезона и не се знае докога ще продължат неговите ангажименти с Рома, а аржентинецът е трети в света по приходи. 
