"Реал" и "Атлетико" не излъчиха победител в дербито на Мадрид
МЕТОДИ ЗДРАВКОВ 20/1 - 14:41 ч.

   

 
 
Португалецът Луиш Фиго (вдясно), който беше един от най-добрите футболисти на терена, вкара два гола за "Реал" (Мадрид) и изпусна да направи хеттрик, след като пропусна дузпа. Снимка: "Ройтерс" 
 

"Реал" и "Атлетико" завършиха 2:2 във футболното дерби на Мадрид, играно късно в неделя вечерта пред препълнените трибуни на стадион "Сантяго Бернабеу". Двата тима се срещнаха един срещу друг за пръв път от три години насам, след като през 1999 година "Атлетико" изпадна от Първа дивизия заради съдебните и финансови проблеми на своя президент Хесус Хил. 

Европейският шампион "Реал" излезе амбициран да спечели седма поредна победа, но изостана в резултата в 11-та минута след гол от дузпа на нападателя на "Атлетико" Хави Морено, а минута по-късно остана и с човек по-малко след изгонването на централния защитник Иван Елгера. Въпреки това "Реал" успя да обърне резултата чрез два гола на Луиш Фиго, като вторият беше от дузпа. След почивката "Атлетико" също остана с десет души след изгонване на Гарсия Калво за втори жълт картон. Девет минути преди края Луиш Фиго пропусна да вкара третия си гол в мача, като не успя да реализира втора дузпа, и по този начин не успя за запише първия си хеттрик в шампионата на Испания. Публиката на "Реал" тъкмо предвкусваше победата, когато в последната минута италианецът Деметрио Албертини спаси "Атлетико" от загуба с гол от пряк свободен удар. Испанските медии коментират мача като изключително зрелищен и обръщат внимание на слабото съдийство на рефера Артуро Дауден Ибаньес, който със своите отсъждания ощети и двата отбора. Преди мача станаха инциденти между привържениците на двата отбора. Отначало фенове на "Реал" влязоха в схватка с полицията, а след това част от запалянковците на "Атлетико" пробиха кордона от охрана и се сбиха с тези на "Кралския клуб". За сигурността на стадиона се грижеха 550 полицаи, 140 частни охранители и повече от 100 стюарди, пожарникари и медицински екипи. 

След мача треньорът на "Реал" Висенте дел Боске съжаляваше, че неговият тим е загубил две точки. "След тази развръзка на двубоя изглеждаше невъзможно да загубим, но във футбола има и такива неща. Въпреки това съм много доволен от представянето на отбора", заяви дел Боске. Колегата му от "Атлетико" Луис Арагонес опонира, че резултатът е справедлив."Съжалявам, че не успяхме да задържим благоприятния резултат за нас в началото на мача. Трябва да се научим да мачкаме съперника през цялото игрово време", заяви Арагонес. 

Статистиката отчете, че от 17 януари 1999 година насам "Реал" не е побеждавал "Атлетико". На стадион "Сантяго Бернабеу" от общо 66 играни срещи двата тима са завършвали девет пъти наравно и винаги с резултати 0:0 или 1:1. "Реал" има 45 победи срещу едва 12 за "Атлетико". След този частичен неуспех "Реал" заема втора позиция във временното класиране с актив от 37 точки, с три по-малко от лидера "Реал Сосиедад", който все още няма загуба през сезона. 

-------------- 

Португалецът Луиш Фиго беше един от най-добрите футболисти на терена, вкара два гола за "Реал" (Мадрид) и изпусна да направи хеттрик, след като пропусна и дузпа. В края на мача Фиго извърши фаул, след който италианецът Деметрио Албертини реализира изравнителното попадение за "Атлетико". След мача португалският национал призна пред испанските медии, че е разочарован от крайния изход на двубоя. "Можеше да спечелим, ако реферът не беше отсъдил това пресилено нарушение. Именно този несъществуващ фаул реши изхода на двубоя. Смятам, че нито ние, нито футболистите на "Атлетико" останахме доволни от решенията на главния рефер Дауден, но ще трябва да гледам повторенията по телевизията", каза Фиго. Досега във всеки един мач за първенството на Испания, в който Фиго е отбелязвал попадение за "Реал", отборът не е губил срещата. Португалецът има вкарани 53 гола от 50 мача за мадридчани, от които отборът е спечели 47 и само 3 е завършвал наравно. 


