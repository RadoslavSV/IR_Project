МИНИСТЪР СВИНАРОВ ОЧАКВА ПЪРВИЯТ КОНТИНГЕНТ ОТ ЧУЖДИ ВОЙСКИ ДА ПРИСТИГНЕ В БАЗАТА В СРЕДАТА НА ФЕВРУАРИ 

МАРИЕТА СВЕТЛОЗАРОВА, СИРМА НОЕВА  

ЛЕТИЩЕ Бургас няма функционалната възможност да поеме 18 военни самолета на американските военни сили при евентуален удар срещу Ирак, съобщи директорът на бургаския аеропорт Димитър Калоянов. Той категорично отрече да са му известни точните параметри на бъдещата американска военна мисия, в която бургаският аеропорт ще бъде използван като база. Най-големият проблем, който може да се появи, директорът свързва със зареждането на самолетите. Летищният комплекс разполага с 5 стоянки за по-мощни самолети и с 10 за летателни машини до 100 тона. Още повече че ако те искат да оперират ефективно и в рамките на едно денонощие да извършват по няколко полета, обслужването им ще се окаже напълно невъзможно, категоричен бе Калоянов. Основното затруднение идва от факта, че летището няма достатъчно цистерни, за да задоволява нуждите от авиогориво за самолетите. ЛУКойл сигурно също няма да може ежедневно да осигурява такива големи количества гориво, но това не е твърде голямо препятствие, заяви Калоянов. Рафинерията можела да внася допълнителни количества авиогориво. 
Калоянов обясни, че на този етап не е получил нареждане да започне подготовката на военно-почивната база край Сарафово. Там ще бъдат настанени американските военни части, ако започне атака срещу Ирак. По всяка вероятност командният пункт на американските сили ще бъде разположен в сградата на вътрешните линии. Летището няма да бъде затваряно за граждански полети, категоричен бе Калоянов. 
Според военния министър Николай Свинаров е възможно още през тази седмица да има прелитания на част от американските самолети, които ще кацат в Сарафово. В средата на февруари се очаква в базата да пристигне първият контингент от чужди войски. До дни се очакват в страната да дойдат и офицери от САЩ, които да договорят как точно ще се използва българското летище за евентуална военна операция срещу Ирак. Химическата рота за Ирак ще бъде готова до 2-3 седмици, съобщи още Свинаров. Според думите му следващата седмица ще се инспектира подготовката на ротата в Мусачево. 
Не само народните представители, а и голяма част от правителството не са запознати с искането на САЩ. То не е известно и на Генералния щаб, който би следвало да участва в подготовката на една военнотехническа експертиза, заяви говорителят на БСП Ангел Найденов. За това свое твърдение Найденов се позова на военния министър. Според левицата е скандален и фактът, че президентът и главнокомандващ на страната Георги Първанов не е виждал искането на САЩ за помощ от България при война в Ирак. Не е ясно и как Министерският съвет е взел своето решение, ако само определен кръг от хора, свързани с изискването за конфиденциалност, са били запознати. Според Владимир Дончев, зам.-председател на НДСВ, решението на парламента за включване на специална част за ядрена, химическа и биологична защита в помощ на САЩ при евентуална война в Ирак е хуманитарна акция. Целта на специалната част е включване в спасителни и хуманитарни дейности в случай на използване или подозрение за използване на оръжие за масово унищожаване, обясни той. Дончев обяви за смущаващо, че при решаването на такъв изключително важен въпрос за нашата страна президентът не е свикал Консултативния съвет за национална сигурност. Финансовото изражение за България от подкрепата ни за позицията на САЩ срещу Ирак е в размер на 15-25 млн. USD, съобщи Станимир Илчев, депутат от НДСВ и шеф на комисията по външна политика и сигурност. Той подчерта, че България не може да реагира по друг начин заради опасността от изпадане в изолация. През следващите години били предвидени сериозни инвестиции у нас, за които обаче пари можело и да не дойдат при друга позиция към Щатите. 
 
ЕДНО КЪМ ЕДНО 
Иван ПАЛЧЕВ, зам.-председател на комисията по национална сигурност в 36-ото НС: 
Ал Кайда може да ни удари 
В някакъв момент Ал Кайда и радикалният ислямски тероризъм биха преценили, че България е слабото звено на Южна Европа, на НАТО и ЕС и едно дестабилизиране на обстановката тук би изиграло стратегическа роля за разклащане на Европа. Но обществото трябва да е спокойно все пак, тъй като дори и Ирак да има далекобойни ракети, България е твърде далеч и не е цел на Ирак, а от съседните ни държави няма кой да ни нападне. АЕЦ Козлодуй, Нефтохим и други рискови обекти се охраняват добре. По-рискови са местата като Женския пазар в столицата, където кола бомба може да избухне и да убие стотици, а шокът да е голям. На обществото е нужно да се дава повече информация, то трябва да бъде успокоено, но не и приспано, за да е мобилизирано за евентуални опасности. 
