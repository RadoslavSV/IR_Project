СТРАНАТА НИ ЩЕ КАЖЕ ДА НА ИСКАНЕТО НА САЩ, ЗАЯВИ ЗАМ.-МИНИСТЪРЪТ НА ВЪНШНИТЕ РАБОТИ ЛЮБОМИР ИВАНОВ 

ЕКИП НА В. ПАРИ  

РЕАЛНА заплаха за използване на военна сила срещу България не може да има, заяви първият зам.- началник на ГЩ на БА вицеадмирал Петър Петров след консултациите, свикани от президента Георги Първанов по повод искането на САЩ към България за подкрепа в евентуална военна операция срещу Ирак. Той, както и главният секретар на МВР Бойко Борисов не изключиха възможността от терористични актове и припомниха, че след събитията от 11 септември 2001 г. никой не е защитен абсолютно. С прибързани и крайни действия България не трябва да става фактор за разцепление на антитерористичната коалиция, каза президентът по повод искането на САЩ за логистично и войсково съдействие. Той призова при взимане на окончателно решение по нотата на Щатите България да се съобрази с резултатите от заседанието на Съвета за сигурност на ООН. Първанов се обяви за стриктно спазване на конституционните процедури и за вземане на решение, което отчита обществените настроения и е съобразено с възможните рискове. 
Когато е война, е война за всички, така ген. Бойко Борисов коментира заплахата за вътрешната сигурност. Във вътрешен план сме направили това, което трябва, но никой в света не може да се ангажира да даде сигурност, каза Борисов. Той посочи, че е засилена охраната на някои посолства в София, а плановете за охрана на стратегически обекти са преосмислени. 
Не се предвижда повишаване на готовността на армията, подчерта вицеадмирал Петров. Охраната на по-важните обекти в България в момента е засилена поради обстановката, предхождаща военен конфликт. Зам.-шефът на ГЩ обяви, че противовъздушната отбрана не е променяна, пазят се всички обекти на цялата територия на страната. 
Няма яснота в коя държава може да бъде разположена поисканата българска военна част, посочи Петров и се оправда, че имал същата информация, която и медиите. 
На консултациите при президента присъстваха още директорът на служба Военна информация към Министерството на отбраната ген. Пламен Студенков, директорът на НРС ген. Димо Гяуров, директорът на служба Военна полиция и военно контраразузнаване към Министерството на отбраната Орлин Иванов, полк. Валери Григоров - директор на служба Гранична полиция, ген. Валери Лазаров - началник на разузнавателното управление на ГЩ. 
Началникът на Генералния щаб на армията ген. Никола Колев потвърди пред радио Дойче веле, че се готви българско подразделение за ядрена, химическа и биологична защита, която може да бъде използвана в района на Близкия изток. Той предупреди, че е възможно Ирак да използва ядрено, химическо или биологично оръжие. Ген. Колев е на посещение в Германия, където договаря допълнителна помощ и консултации за реформи в областта на логистиката, системата на противовъздушната отбрана и подготовката на кадри за българската армия. 
Положителният отговор от страна на България на американското искане за предоставяне на логистична подкрепа и военна част при операция срещу Ирак не би бил изненадващ, обяви външният министър Соломон Паси в интервю за в. Вашингтон пост. Той е в Ню Йорк за участие в заседанието на Съвета за сигурност на ООН. Пред вестника Паси заявява, че българското правителство подготвя отговор на официалното американско искане. Българската част с численост 150 души вероятно ще бъде разположена в Йордания, Саудитска Арабия или Кувейт, твърди изданието. 
Според военния министър Николай Свинаров въпросът не е За или Против войната, а За или Против подкрепата на нашия стратегически партньор. Той е категоричен, че в искането към България не са посочени конкретни срокове, но правителството ще включи такива в своето решение, което ще бъде представено пред парламента. В решението ще бъде посочено откога ще стартира процедурата и колко време ще продължи, уточни Свинаров. 
България ще каже Да на искането на САЩ за подкрепа, заяви заместник-министърът на външните работи Любомир Иванов. Проекторешението на правителството по искането на САЩ за подкрепа вече е изготвено и днес ще бъде разгледано и гласувано на заседанието на МС, заяви Иванов. До този момент било предвидено да бъде използвано единствено летище Сарафово, тъй като то вече е използвано и е познато на американските военни. Очертава се да дадем разрешение за прелитане на всякакви самолети, тъй като само за транспортни не е нужно дори разрешение на парламента, коментира Иванов. Финансовите параметри според него ще се договарят допълнително. Това е част от нашата отговорност за решаване на проблема, не бива да търсим единствено заплащане, но няма да бъдем и наемници на САЩ, коментира заместник-министърът. 
