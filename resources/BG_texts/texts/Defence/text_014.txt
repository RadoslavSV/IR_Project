НЯМА ЗАПОВЕД ЗА НАБИРАНЕ НА ДОБРОВОЛЦИ ЗА КОНФЛИКТА 

ЕКИП НА В. ПАРИ  

НАЦИОНАЛНИЯТ интерес е краткият отговор на въпроса какво накара левицата да стигне до позицията, че ще подкрепи САЩ дори ако те едностранно предприемат акция срещу Ирак. Това заяви Николай Камов, депутат от коалиция За България. Според него тази категорична формулировка не изчерпва съдържанието на позицията, защото има много условности, които се налагат от естественото динамично развитие на обстановката. За да може българската левица да приеме в парламента такава позиция, трябва да е ясно, че Ирак има оръжия, които застрашават не само страните в района, включително и България, но и че не желае да изпълни резолюция 1441, допълни той. Историята и практиката показват, че в крайна сметка големите се разбират, заяви още Камов по повод различните позиции на САЩ, Германия и Франция. В крайна сметка в рамките на НАТО ще се стигне малко или в по-голяма степен до единно становище, прогнозира той. На въпроса дали няма риск левицата да влезе в конфликт с германските социалдемократи, които изразяват твърда антивоенна позиция, Камов заяви, че всеки демократ би разбрал своя партньор, когато той защитава своя национален интерес. България има да получава дълг от Ирак от 1.700 милиона USD, припомни той. Бъдещето на страната ни минава през членството в НАТО, заяви още Камов. 
Не е издавана заповед от министъра на отбраната Николай Свинаров за набиране на доброволци за включване в евентуални военни действия в Ирак. Това каза Румяна Стругарова, говорител на Министерството на отбраната. Тя уточни, че се набират единствено доброволци за нуждите на ротационната промяна на трите български контингента в чужбина, които периодично се подменят. Според Стругарова, щом няма искане от САЩ и съответното решение на парламента,не е необходимо да започва набиране на доброволци. 
Това, което се извършва в Стрямската и Тунджанската механизирана бригада, е набиране на доброволци за международни мисии. Около 150 души ще бъдат подготвени за охранителната рота в Сараево, още толкова ще заминат през февруари в Косово и в контингента ни в Афганистан. Там ще бъдат формирани полицейски части, уточниха от Министерството на отбраната. 
Според бившия посланик на България в Съединените щати и ООН и бивш премиер на страната Филип Димитров от доклада на инспекторите може да се очаква твърде малко, защото имало достатъчно много данни за това, че режимът на Саддам Хюсеин е готов да употребява оръжие за масово поразяване. В доклада на инспекторите трябва да се съдържа нещо наистина ново, знаменателно и удивително, за да могат те да променят картината на това, което представлява режимът на Саддам Хюсеин, коментира той. 
 
НАД 200 РЕЙНДЖЪРИ ГОТОВИ ДА ИДАТ В ЗАЛИВА 
КОМАНДИРЪТ на 61-ва механизирана Стрямска бригада ген. Галимир Пехливанов съобщи, че в елитната бригада на силите за бързо реагиране тече проверка за нагласата на рейнджърите за участие в операция в Близкия изток. Става дума за предварително проучване на това, какъв процент от личния състав ще изрази готовност за участие в една евентуална мисия там, заяви той по БНР. Досега над 200 души са заявили такава готовност, съобщи той. Според него става дума за объркване на предварителното проучване за нагласата на личния състав с действително заминаване на мисията. Ген. Пехливанов потвърди, че няма заповед за набиране на доброволци за участие във военна операция срещу Ирак. Премиерът Симеон Сакскобургготски заяви, че все още няма вербална нота към България за участие в евентуална военна операция. 
 

