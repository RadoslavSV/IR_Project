  Емисия: Петък , 7 Януари 2000
                    
                  Руските спецслужби организирали атентатите в Москва и Дагестан
                  Признанията на пленен офицер от ГРУ заснети от турски 
                  журналист в Грозни
                  Борис Елцин вижда края на войната в Чечения през март
                  Взривовете в Москва и Волгодонск, които провокираха войната в 
                  Чечения и заедно с нея популярността на Владимир Путин, са 
                  били организирани от руските спецслужби.
                  Това съобщи вчера британският в. “Индипендънт” като се позова 
                  на видеокасета, с която редакцията разполага. На виедозаписа, 
                  направен от турски фотожурналист, пленен от чеченските 
                  сепаратисти руски офицер “признава”, че руските спецслужби са 
                  извършили атентатите в жилищните сгради миналата есен, при 
                  които загинаха повече от 300 цивилни граждани. Филмът бил 
                  заснет миналия месец в Грозни, преди градът да бъде 
                  окончателно обкръжен от руските войски, твърди “Индипендънт”. 
                  Заловеният руснак се представя за старши лейтенант Алексей 
                  Галтин от ГРУ – руското военно разузнаване. 

                        Ранени в Грозни руски войници вчера бяха докарани в 
                        Моздок, Северна Осетия
                        Снемка: Ройтерс.

                  Руското военно министерство в сряда проверяваше дали в ГРУ има 
                  на служба такъв офицер. “Дори и да съществува, знаете, че 
                  могат да бъдат използвани различни методи, за да бъдат 
                  изтръгнати от него признания”, заяви високопоставен офицер от 
                  военно министерство, пожелал анонимност.
                  На записа Галтин твърди, че е бил заловен на границата между 
                  Дагестан и Чечения по време на операция за миниране на 
                  участък. “Не съм вземал участие във взривяването на сградите в 
                  Москва и Дагестан, но имам информация за тях”, казва той. 
                  Отговорен за атентатите “е Федералната служба за сигурност 
                  (контраразузнаването – бел.ред) заедно с ГРУ”, казва плененият 
                  офицер. След това той назовава имената на други офицери от 
                  военното разузнаване, които “Индипендънт” не съобщава. 
                  Турският журналист твърди, че е заснел фирма в бункер в 
                  Грозни, където срещнал шефа на чеченското разузнаване Абу 
                  Мусаев. По думите му чеченците могат да докажат, че не са 
                  организирали атентатите. 
                  “Бандитите чувстват, че идва краят им и използват всички 
                  възможни мръсни трикове на информационна война. Това е 
                  провокация.”, коментира пред “Индипендънт” полковник Яков 
                  Фирсов от руското военно министерство.
                  Москва обвинява чеченците, че са организирали атентатите. 
                  Досега бяха арестувани 8 души, заподозрени във взривовете. 
                  Експерти в Москва обаче не отричат, че съществуват връзки 
                  между чеченските сепаратистки лидери и високопоставени руски 
                  представители.
                  “Войната в Чечения ще продължи още два месеца, след което там 
                  ще настъпи мир и над Чечения ще се развее руски флаг”, 
                  прогнозира бившият президент на Русия Борис Елцин вчера в 
                  Израел. По думите му това ще стане по желание на чеченския 
                  народ.
                  Това е първото изявление на високопоставен руски представител, 
                  в което се посочва конкретен срок за край на войната в 
                  Чечения. Досега това отказваха да направят и военното 
                  командване, и премиерът и и.д. президент Владимир Путин.
                  Много коментатори в Москва обаче свързват предсрочната оставка 
                  на Елцин и войната в Чечения със стремежа и Елциновото 
                  обкръжение Путин да спечели предсрочните избори през март. В 
                  Москва се говори за сговор между Кремъл и генералите за 
                  форсиране до март на бойните действия в Чечения, които носят 
                  популярност на Путин. 

                        Военна сводка
                        Руските части напълно обкръжиха вчера рано сутринта 
                        родното село на Шамил Басаев Ведено, съобщи Федералната 
                        агенция за новини (ФАН). По данни на руското командване 
                        въпреки упоритата съпротива федералните войски 
                        продължават да се придвижват и към центъра на Грозни, 
                        където сражения се водят вече повече от две седмици. Там 
                        успешно е приключила операция срещу чеченски 
                        сепаратисти, разположени в района на железопътната гара. 
                        100 чеченци са били убити. Групи чеченци са се опитали 
                        да пробият руската блокада в югоизточната част на 
                        столицата като при сражението са загинали 40 
                        сепаратисти. Увеличава се обаче и броят на ранените от 
                        руска страна. През последните 10 дни освен това руските 
                        части са дали 80 жертви. 
