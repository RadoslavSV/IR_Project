БИТКАТА Е КОЙ ДА ОБЛЕЧЕ ВОЙСКАТА И ДА ПРИБЕРЕ 7.5 МЛН. ЛЕВА 

ПЛАМЕН ГРИГОРОВ  


 
 
СПОРЕД плановете на МО и Генщаба от 1 януари 2003 г. армията трябваше да се облече с нови униформи по натовски стандарти - нови платове, оцветяване и кройка. Някога идеята беше тези униформи да бъдат "невидими". Става въпрос за невидимост в инфрачервената област. Правеха се експерименти под ръководството на генерал Радослав Пешлеевски и бяха постигнати удивителни резултати. Днес "невидимите" униформи на армията са на път да се превърнат в дрехи невидимки 
 
Сагата с тези униформи започна на 6 май миналата година, когато за първи път бяха показани мостри. Тогава нещата изглеждаха обнадеждаващи. Вместо традиционната шуба се предлагаха модерни якета и елеци. Вечната мешка бе заменена с функционалния "самар" /всички разработени от държавната фирма Интендантско обслужване/. В средата на 2002-а се проведе конкурс за ушиване на униформите, който бе спечелен от Интендантско обслужване ЕАД, притежаващ сертификат ISО 9001 за усвоена система за управление на качеството на продукцията. През ноември 2002 г. фирмата трябваше да започне производството на новите дрехи. На 3 юли 2002 г. Интендантско обслужване представи униформите на разширено заседание на Съвета на началник-щабовете, където присъства и върховният главнокомандващ Георги Първанов. Шефът на Генщаба генерал Никола Колев обяви, че военното ръководство е харесало униформите и иска поръчката да бъде изпълнена до 1 януари 2003 г. 
Дотук всичко изглеждаше прекрасно. Но в невидимия спектър на 
 
ЗАДКУЛИСНИТЕ ИГРИ 
нещата са изглеждали другояче. На 15 юли в Интендантско обслужване се получава писмо, в което се твърди, че "предлаганите униформи и специални облекла на военнослужещите от БА се одобряват". Залага се следната схема: август и септември - изпитания, октомври - обратна информация, през ноември стартира производството, на 1 януари - войската трябвало да облече новите дрехи. Три седмици след заседанието изпълнителният директор на габровската фирма Мак Йонко Костадинов казва, че очаква до дни да подпише договор с МО за доставка на платовете за новите камуфлажни униформи. Но договор не последва. 
 
ВЪПРЕКИ ОДОБРЕНИЕТО ПРЕЗ СЕПТЕМВРИ СЪВЕТЪТ ПО МОДЕРНИЗАЦИЯ В МО ОТХВЪРЛЯ ПРЕДЛОЖЕНИЯ ВАРИАНТ ЗА УНИФОРМИ КАТО НЕПОДХОДЯЩИ 
Аргументите са следните: Интендантско обслужване гласи нещата така, че да обсеби поръчката за 7.5 млн. лева без конкуренция, шефът на фирмата Петър Вангелов е патентовал моделите на свое име и след приватизацията 
 
ЩЕ ТРУПА ДИВИДЕНТИ ДО ЖИВОТ 
второ - моделите са буквално прекопирани от американските, в джоба за муниции на един от тях влизали пълнители за Ф-16, но не и за "Калашников"; освен това зимните униформи са с много тъмна окраска, платът се свива повече от необходимото и не е минал изпитания в независими лаборатории; и най-важното - няма тактико-техническо задание за изработване на камуфлажите. Институтът за перспективни изследвания на МО обявява, че в плат "Франция" преобладават тъмните цветове, което според тях може да е подходящо за Франция, но за България не е, тъй като имаме повече слънчеви дни в годината. Изчислено е, че материалът не отговаря на 11 показателя /преди всичко свиване след пране/. Министър Свинаров каза пред медиите, че платът е неподходящ за новите униформи, защото не отговаря на някои основни изисквания - според него не било възможно новите камуфлажи да се свиват с 10% след няколко пранета. За един панталон, твърди той, 10% са 10 см. Освен това изпитанията показвали, че маскировъчните свойства на новите модели също не отговаряли на изискванията. Те се забелязвали с просто око на 250 м. 
Такава е истината според хората от Дирекцията за управление на доставките в армията /ДУДА/. 
 
СПОРЕД ДРУГИ КРЪГОВЕ В МО ОБАЧЕ ИСТИНСКАТА ПРИЧИНА ЗА ОТЛАГАНЕТО НА ПОРЪЧКАТА СА ОПИТИТЕ ПАРИТЕ ДА МИНАТ ПРЕЗ ТРЕТА ФИРМА, ЗА ДА МОЖЕ ТЕЗИ, КОИТО ТРЯБВА, ДА СИ ВЗЕМАТ НЕОБХОДИМИТЕ КОМИСИОНИ. АКО ПАРИТЕ ПОПАДНАТ ДИРЕКТНО В ИНТЕНДАНТСКО ОБСЛУЖВАНЕ, НОМЕРЪТ С КОМИСИОНИТЕ Е ТРУДНО ДА МИНЕ 
На 30 октомври двама зам.-министри на отбраната подписват план-програма за разработката на нови камуфлажи. Срокът на моделите еталони е 30 август 2003 г., въвеждането в армията - до края на годината. Ръководството на Интендантско обслужване не е уведомено за решението на съвета и не са водени разговори за отстраняване на пропуските при производството. Георги Ананиев - шеф на борда на директорите /бивш министър на отбраната/, твърди, че разполага със задание за подготовка на униформите, 
 
ПОДПИСАНО ОТ 12 ЕКСПЕРТИ ОТ МО 
Освен това опроверга твърдението, че платът се свивал при пране повече от допустимото, и категорично отрече патентите на моделите да са собственост на изпълнителния директор Петър Вангелов. Според него собственик на патентованите модели е фирмата, т. е. МО. Вангелов като изпълнителен директор е автор на заявките до Патентното ведомство, така че дори и след приватизацията /спряна междувременно/ патентите ще са пак на МО. Изпълнителният директор Вангелов също отрича фирмата да е работила без тактико-техническо задание - документът със заданието бил получен на 25 юли /подписан от Кирил Стойчев, шеф на дирекция Политика на въоръженията на МО, парафът му е придружен от още 12 най-висши военни от Генщаба, както твърди и г-н Ананиев/. Платът е изследван в четири независими лаборатории. Експертизите на Военната агенция за контролни измервания и на ХТИ сочат, че той се свива след пране 4.6 и 4.2%. Резултатите на Булгарконтрол и немската Тув сочат 3% по-малко /за нормално се приемат 5% свиваемост/. 
 
И ТАКА АРМИЯТА СЕ ОКАЗВА ПРЕД КРИЗА ЗА НОВИ ДРЕХИ, ТЪЙ КАТО ОТ ПОЛОВИН ГОДИНА СТАРИТЕ НЕ СЕ ПРОИЗВЕЖДАТ, А ВСЕ ОЩЕ НЕ Е ЗАПОЧНАЛО ПРОИЗВОДСТВОТО НА НАТОВСКИТЕ УНИФОРМИ 
Според армейски експерти кризата за маскировъчните дрехи се дължи на 
 
СБЛЪСЪК НА КОМЕРСИАЛНИ ИНТЕРЕСИ 
по цялата верига от доставки в МО. Борбата е кой да облече войската и да прибере сумата от 7.5 млн. лева за 160 000 униформи, заделени за тази цел от бюджета на ведомството. 
В момента се очаква новият търг за произвеждането на камуфлажни униформи, чиито резултати ще излязат към 14 май /според министър Свинаров се очаквало отново Интендантско обслужване да бъде натоварено с производството/. Генерал Никола Колев потвърди, че провалът на поръчката се дължи на икономически интереси. Според него Интендантско обслужване ЕАД е разработило моделите, които са преминали всички изпитания, без финансови разходи от страна на МО. Колев призна, че в предложените от фирмата дрехи има известни отклонения, които са по-малко от 20% от показателите, но подлежали на коригиране /командванията на Сухопътни войски, на ВВС, флота и Силите за специални операции са внесли корекциите в образците/. 
 
ОСВЕН ТОВА ГЕНЕРАЛЪТ ИЗРАЗИ НЕГОДУВАНИЕТО СИ, ЧЕ ИНТЕНДАНТСКО ОБСЛУЖВАНЕ - СПЕЦИАЛИЗИРАНО ПРЕДПРИЯТИЕ НА МО, СЪЗДАДЕНО ТОЧНО ЗА ИЗРАБОТКА НА ВОЕННИ УНИФОРМИ, ТРЯБВА ДА СЕ СЪСТЕЗАВА С ДРУГИ ФИРМИ ФАНТОМИ, КОИТО НЯМАТ НИКАКЪВ ОПИТ В ШИЕНЕТО НА ДРЕХИ ЗА АРМИЯТА 
Освен това не плащат всичките си данъчни задължения или пълните социални осигуровки на работниците си. Интендантско обслужване има сериозен опит в тази сфера. Около 1600 работнички сега шият униформи за Испания, Италия /за карабинерите/, Германия, Великобритания /за армиите им/. Но явно нашата армия е по-специална и може би униформите й трябва да бъдат поръчани директно във Вашингтон или в Измир. Интендантско обслужване използва за зимните модели плат "Франция", а за летните - плат "Арабика" /на габровската фирма Мак/. Материалът е одобрен в швейцарската лаборатория Безема и в немската Тув. Според генерал Колев в момента няма недостиг на униформи, защото се използват мирновременните и военновременните запаси. 
Според интендантите законът за тази поръчка е 
 
ИЗЦЯЛО НА ТЯХНА СТРАНА 
Те цитират чл. 16, т. 12 от Измененията и допълненията на Закона за обществените поръчки, който гласи, че възлагане чрез процедура на договаряне се допуска, когато изпълнението на поръчката може да се осъществи само от определено лице, притежаващо изключителни права по силата на нормативен акт. Нормативният акт е Законът за промишления дизайн, чийто чл. 10, ал. 2 гласи: Правото върху дизайна е изключително. Освен това според служителите на Интендантско обслужване на държавата не бива да й е безразлично, че от 7 млн. лв., заделени за новите камуфлажи, те ще върнат като данъци в хазната около 3 млн. лева. Докато частниците плащали много по-малко налози. 
Георги Бижев, собственик на габровския завод Мак, твърди, че платовете са изпитани и във военни лаборатории /за водоотблъскване, здравина, устойчивост и годност/. 
 
В ДВА ПРОТОКОЛА Е ДОКУМЕНТИРАНО, ЧЕ ПЛАТЪТ ОТГОВАРЯ НА ВСИЧКИ МЕЖДУНАРОДНИ СТАНДАРТИ ЗА КАЧЕСТВО. ТОЙ ТВЪРДИ, ЧЕ ФИРМА МАК Е ИЗРАБОТИЛА ПЕРФЕКТЕН ПЛАТ, КОЙТО ОТ ГОДИНИ СЕ НОСИ ВЪВ ФРЕНСКАТА И БЕЛГИЙСКАТА АРМИЯ 
Произведен е с кюпен печат и с багрила, гарантирани от швейцарската фирма доставчик. Изтъкан е според изискванията на МО за 5% свиваемост, тестуван е в три лаборатории - немска, швейцарска и Булгарконтрол. 
За материално-техническото осигуряване на армията /в това число и поръчките нови униформи/ отговаря зам.-министър Георги Пасков. В края на юли 2002 г. Красимир Каракачанов - лидер на ВМРО, 
ОБВИНИ ПАСКОВ 
че налага частна фирма да поеме поръчката. Зам.-министърът тогава отхвърли обвиненията. Днес твърди, че новата процедура ще включва конкурс по Закона за обществените поръчки. Който го спечели, той ще шие новите униформи на войската. 
Провалът с новите униформи е втори за изминалата година. В началото на 2002 г. МО се отказа от поръчка с български производител на камуфлажно облекло поради лошо качество на плата /дрехите са използвани по време на оперативното учение "Есен 2001", оказало се, че платът не "диша" срещу спарване и не отговаря на изискването за защита срещу влага/. 
Междувременно военното министерство си купи 70 автомобила като новогодишен подарък /тойоти/, колите са за шефове на дирекции и офицери от Генщаба /целта е да се сменят използваните досега руски коли/. През 2001 г. МО се снабди и с 23 автомобила Деу за нуждите на служба Сигурност - военна полиция и военно контраразузнаване. 
 
А ДВА МЕСЕЦА ПРЕДИ КРАЯ НА 2002 Г. ВОЕННИТЕ ЛОГИСТИЦИ ПРЕДУПРЕДИХА, ЧЕ КАМУФЛАЖИТЕ СА НА ИЗЧЕРПВАНЕ, ПОСЛЕДНИТЕ УНИФОРМИ СЕ ВАДЯТ ОТ АРМЕЙСКИТЕ СКЛАДОВЕ, ЗА ДА СЕ ОБЛЕЧЕ АРМИЯТА, ВОЕННИТЕ МАГАЗИНИ СА ПРАЗНИ 
Информацията за спада на броя на униформите в складовете беше потвърдена от първия зам.-началник на Генщаба вицеадмирал Петър Петров /временно отговарящ и за ресурсите в БА/. Офицери от Генщаба твърдят, че е изразходен мирновременният запас от униформи и около половината от военновременния. Току-виж сме закърпили положението с 
 
ВНОС НА УНИФОРМИ ОТ ЧУЖБИНА 
Проблемът с униформите важи с пълна сила и за полевите обувки на войската. Дори българската охранителна рота в Сараево остана почти боса заради некачествени кубинки. МО обяви нови търгове за доставка на армейски обувки. Според хора от ведомството търговете забуксували и не се знае дали ще бъдат обути войниците в началото на годината. 
Като капак на всичко изпълнителният директор на Интендантско обслужване /ИО/ заяви, че фирмата е в много тежко икономическо състояние и е на прага на фалита. Това звучи почти невероятно, като се има предвид, че в България и най-малката шивашка фирма е печеливша. Може би фалитът на ИО ще е добре дошъл за тези, които ще приватизират фирмата с един замах за жълти стотинки. Тогава ще е сто процента сигурно, че всички поръчки на армията ще минават зъдължително през нея. 
 

