ПРИ евентуален военен развой на събитията в Ирак през българо-турската граница може да се очаква засилен бежански поток, прогнозира вчера главният секретар на МВР генерал Бойко Борисов. Предварителните проучвания сочат, че южната ни граница ще е пълна с бежанци към Западна Европа още на 20-ия ден от започването на военната операция. От вчера тя е подсилена с още 112 камери за нощно виждане, закупени с пари по програма ФАР, съобщи директорът на Национална служба Гранична полиция полковник Валери Григоров. Изготвен е оперативен план за засилване на граничния контрол, който ще бъде предложен на ръководството на вътрешното министерство. 
При по-активни военни действия в Ирак ще бъдат предприети мерки за подсилване на границата и увеличаване броя на полицейските патрули. Предвидено е и голяма част от техническите средства да бъдат пренасочени към южната ни граница. Това според думите на полк. Григоров се налага, за да има по-високо уплътнение от страна на полицейските патрули по сигурността на границата. 
Ген. Борисов опроверга още информациите, че при военен развой на събитията в Ирак служби на МВР ще охраняват военни бази и летища у нас. Охраната на стратегическите обекти в страната при евентуален военен конфликт в Ирак няма да е приоритетна задача на МВР, а на военни формирования към Министерството на отбраната и Генералния щаб, заяви той. Границите и посолствата са приоритет на министерството, а базите и летищата - на военните охранителни части. Основната задача на службите на МВР ще бъде затягане на контрола на българо-турската граница, допълни Борисов. 
 
МОДЕРНИЗИРАНЕ 
ДИРЕКЦИЯ Гранична полиция получи вчера специализирана техника за наблюдение, доставена по програма ФАР за модернизиране на гранично-полицейското оборудване на българо-турската граница. Проектът е на обща стойност 12 млн. ЕUR, от които 3 млн. е финансирането от българска страна. Реализацията е в контекста на Стратегията за изграждане на външните граници на България до 2006 г. 
Освен 112 очила за нощно виждане за нуждите на граничната полиция досега са доставени още 10 термовизионни системи и 32 автомобила Ланд Роувър. Граничарите ни са получили цифрови географски карти и пълен геодезически комплект за географска информационна система. 

