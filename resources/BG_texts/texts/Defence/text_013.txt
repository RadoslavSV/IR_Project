КРАЛИЦАТА ВЕЛИКОБРИТАНИЯ 
Тази държава наистина е кралицата на света. По нейната свирка са се разиграли не една и две войни. И сега тя е неотлъчно до лявото рамо на САЩ, а може би е и обратното. Около 10 хил. британски войници са вече в Кувейт, а още 40 хил. се очаква да бъдат изпратени в района на Залива в последните седмици на февруари. Тази цифра многократно надвишава и най-смелите очаквания на военните експерти. Тук се очаква да бъдат и 120 танка Сhallenger и 150 БМП Warrior. В Персийския залив са вече самолетоносачът Аrc Royal и вертолетоносачът Оcean. Според британската преса обаче министерството на отбраната не е осигурило за бойците необходимото обмундирование и оръжие за бойни действия в пустинята - липсват камуфлажи за защита от високата температура, намиращата се на въоръжение в британската армия пушка SА80 имаше лоши показатели по време на военната операция в Афганистан. Повечето британски войници са принудени сами да си купуват екипировка, която струва поне 500 фунта стерлинги. Освен обмундированието и оръжието британското военно министерство не е успяло да осигури и около 90 хиляди фунта стерлинги за ваксини срещу шарка 
Още около 100 самолета и 27 вертолета на ВВС на Великобритания ще бъдат изпратени в Персийския залив. Сред тях: самолети за радиолокационно следене ЕЗD Sentry, разузнавателни самолети Jaguar и Тornado, самолети за зареждане VС10 Тristar, транспортни самолети Нercules, изтребителите Тornado F3, Торнадо GR4 и Нarrier GR7. Освен това в Ирак са насочени и вертолетите Рuma и Сhinuk. 
 
РУСИЯ СЪЩО НЕ СТОИ СЪС СКРЪСТЕНИ РЪЦЕ 
Тя изпрати в Индийския океан ескадра бойни кораби от състава на Тихоокеанския и Черноморския флот - около 10 кораба /включително и подводници, и големи десантни кораби/, чиято задача е патрулиране в различни акватории на Индийския океан и близките морета, провеждане на съвместни бойни учения с флота на дружески държави. Руският министър на отбраната отбелязва, че не се предвижда изпращане на кораби в Персийския залив. 
 
ОКОЛО 2500 РУСНАЦИ СА ПОДАЛИ МОЛБИ В ПОСОЛСТВОТО НА ИРАК ЗА УЧАСТИЕ ВЪВ ВОЙНАТА ЗА ЗАЩИТА НА ИРАКСКОТО НАСЕЛЕНИЕ 
 
ТУРЦИЯ - СКРИТИЯТ ЯВЕН КОЗ 
Тя взе решение да модернизира и предостави за ползване на Щатите на осемте американски бази и три турски пристанища. Естествено, не даром, а за сметка на поддръжката на Америка за членството на Турция в ЕС и срещу сумата от 4 до 26 милиарда USD в зависимост от развитието на войната. 
 
ИЗРАЕЛ ЧАКА СВОЯ ЧАС 
Израелските военни провеждат учения по отразяване атаката на Ирак при евентуална война в Персийския залив. Шефът на Генщаба Моше Яалон заяви, че е напълно възможно в началото на войната Ирак да атакува Израел. Известно е, че Израел притежава 300 ядрени единици, не се подчинява на никакъв контрол, а Щатите го покровителстват. 
 
ПО НЕПОТВЪРДЕНИ СВЕДЕНИЯ ИЗРАЕЛ РАЗПОЛАГА С МЕЖДУКОНТИНЕНТАЛНИ РАКЕТИ С ОБСЕГ НА ДЕЙСТВИЕ 6000 КМ 
 
ЙОРДАНИЯ ДЕБНЕ СВОЕТО 
Тя е разположила на територията си три противоракетни системи Пейтриът като част от подготовката по преодоляване на възможни последствия от конфликта в Ирак. Ракетите са получени по молба на краля на Йордания Абдула. Така Йордания става третата страна, граничеща с Ирак, където са разположени такива системи - в по ранен период Пейтриът се появиха в Саудитска Арабия и Кувейт. 
 
 
ИРАН - НЕУТРАЛНИЯТ ВРАГ 
САЩ обвиняват Иран в наличието на ядрена програма. Тези обвинения срещу Техеран в ядрената сфера визират Русия като конкурент на САЩ в региона. Техеран твърди, че е неутрален по въпросите на кризата, но не е безразличен, защото според експерти след Ирак може да дойде ред и на Иран. 
 
ЗЪБИТЕ НА СТАРА ЕВРОПА 
На видимия фронт така наречената от американците Стара Европа /Германия, Франция, Белгия, Австрия/ е категорично против войната. Позицията на Германия и Светия престол по иракския проблем съвпада: според нея на инспекторите на ООН трябва да бъде предоставено повече време за проверка на иракските арсенали. Франция също е за продължаване на инспекторските проверки в Ирак. 
 
ЯВНО ИНТЕРЕСИТЕ НА ДВЕТЕ ЕВРОПЕЙСКИ "БАБИ" В СЛУЧАЯ НЕ СЪВПАДАТ С ИНТЕРЕСИТЕ НА САЩ. ДОКОГА ЛИ? МОЖЕ БИ САМО ДО НАЧАЛОТО НА ВОЙНАТА 
Министърът на отбраната на Гърция Папандониу твърди, че Атина няма намерение да изпраща войски в Ирак. Посланикът на САЩ в Гърция Милер е поискал американците да използват гръцките пристанища, включително и американската военноморска база на Крит, и гръцкото въздушно пространство за американските изтребители, които разузнават над Ирак. "Нито един гръцки войник няма да воюва в Ирак", казал Папандониу. 
Разколът в Европа по иракския проблем премина границата на бившия Варшавски договор. "Новаците" за НАТО и ЕС изцяло поддържат позицията на САЩ за силови действия срещу Ирак - Литва, Латвия, Естония, Полша, Чехия, Словакия, Словения, България, Румъния, Хърватия и Македония формираха новата проамериканска Европа 
 
АТОМНАТА КНДР 
КНДР е обезпокоена от плановете на Вашингтон да изпрати в Южна Корея самолетоносачи, бомбардировачи и допълнителен воински контингент. Армията на КНДР наброява 1 млн. души, докато американските бойци в Южна Корея са 37 хиляди. Предполага се, че Северна Корея разполага с 1-2 ядрени бомби, но може да произведе още, още повече че е възобновена работата на ядрения реактор в Енбен. 
Американците вече изпратиха 10 свои бомбардировача В1 и В2 в Южна Корея. 
 
ИСЛЯМСКИТЕ ТЕРОРИСТИ 
Митичният Бен Ладен отново възкръсна от своето неизвестно царство и призова мюсюлманите за свещена война срещу САЩ. Едва ли обаче от неговата Ал Кайда могат да се очакват някакви чудеса. По-вероятно е черната работа отново да бъде свършена от палестинските камикадзета. ХАМАС вече проведе антиамериканска демонстрация в Газа. Начело на движението от 1500 души беше духовният водач шейх Ахмед Ясин, който нарече агресията срещу Ирак натиск върху целия мюсюлмански свят и заплаши, че американските войници могат да бъдат погребани в пясъците на Ирак. 
