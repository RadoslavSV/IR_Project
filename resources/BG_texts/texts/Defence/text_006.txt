      Емисия: Сряда, 2 Февруари 2000
                    
                  Чеченците изоставиха Грозни
                  Шамил Басаев опериран, след като мина откъсна крака му
                  Повече от 2000 сепаратисти се изтеглиха от чеченската столица
                  Чеченските сепаратисти напуснаха Грозни, съобщиха вчера руски 
                  и чеченски източници, цитирани от световните агенции.
                  Най-малко 2000 чеченски бойци, сред които и 200 жени, както и 
                  тежко ранения Шамил Басаев, пристигнали в понеделник по обяд 
                  във формално контролирания от руските войски град Алхан-Кала, 
                  югозападно от Грозни, съобщи френският в. “Либерасион”. Според 
                  руски източници, цитирани от в. “Газета”, изтеглянето е 
                  започнало в понеделник и е продължило и вчера в две главни 
                  направления: югозапад към Алхан-Кала и югоизток към планините, 
                  южно от Аргун. Главният транзитен пункт е било село Ермоловка. 
                  Именно през него, според лидера на проруското чеченско 
                  правителство Малик Сайдулаев, в нощта срещу вторник в 
                  планините са се изтеглили няколко стотин бойци, а други – 
                  почти 1000 са се окопали “в свои бази в района на Алхан-Кала”. 
                  Изтеглянето продължаваше и вчера под плътен обстрел на руска 
                  авиация и артилерия, твърди АП. Според Сайдулаев в Грозни са 
                  останали не повече от 1500-2000 сепаратисти.

                        Руски войници изнасят на носилка тялото на техен ранен 
                        другар край Ханкала на 7 км източно от Грозни.
                        Снимка: АП

                  Мовлади Удугов, един от лидерите на чеченските сепаратисти, 
                  потвърди пред Ройтерс, че чеченските групировки са напуснали 
                  Грозни в съответствие със заповед, според която те трябва да 
                  се изтеглят към планините на юг. Удугов отрече, че Басаев е 
                  ранен тежко. Информацията бе потвърдена обаче от източник в 
                  пресслужбата на водача на проруските чеченски милиции в Грозни 
                  Бислан Гантемиров. “Направили са му операция в Алхан-Кала в 
                  полеви условия и са му ампутирали десния крак”, заяви 
                  източникът, цитиран от Интерфакс. Автомобилът на Басаев на 
                  излизане от Грозни се натъкнал на мина. Най-известният 
                  чеченски командир бил опериран от пластичен хирург, който бил 
                  единственият лекар в Алхан-Кала. 
                  За да напуснат Грозни, чеченците няколко километра са си 
                  пробивали път през минно поле. Сред убитите са кметът на 
                  Грозни и племенник на Джохар Дудаев – Леча Дудаев. По-късно 
                  при други опити да пробият обръча на руската отбрана на Грозни 
                  са загинали други двама чеченски командири Асламбек Исмаилов и 
                  Хункарпаша Исрапилов. Преди да напуснат Грозни чеченските 
                  бойци са решили да се освободят от всички пленници: всички 
                  заложници, заловени преди началото на руското настъпление в 
                  Грозни са били разстреляни.
                  “Настъпи коренене прелом в Грозни, всички действия се развиват 
                  по план”, заяви командващият руските войски в Северен Кавказ 
                  Виктор Казанцев, цитиран от ОРТ. Според него съпротивата на 
                  чеченците в Грозни в най-скоро време ще бъде сломена. 
                  Според Удугов от Грозни са се изтеглили всички чеченски 
                  групировки, но според независими източници боевете в Грозни и 
                  вчера са продължавали. Руските власти в същото време реагираха 
                  объркано – ту потвръждаваха, ту отричаха, на чеченското 
                  изтегляне от Грозни. Съобщенията за масово изтегляне не са 
                  потвърдени, заяви съветникът на и.д. президента Владимир Путин 
                  Сергей Ястрежембски. Министерството на отбраната в Москва също 
                  официално опроверга пред Интерфакс съобщенията за масово 
                  чеченско изтегляне. Ястржембски заяви, че военната фаза на 
                  антитерористичната операция в Чечения ще завърши след 
                  освобождаването на Грозни и неутрализирането на бандитските 
                  формирования в планинските части на републиката. След това ще 
                  бъде предприета полицейска операция, за чието изпълнение ще 
                  отговарят министерството на вътрешните работи и вътрешните 
                  войски.


