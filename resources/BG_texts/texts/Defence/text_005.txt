УНИЩОЖАВАНЕТО НА БОЙНАТА НИ ТЕХНИКА Е НОВ НЬОЙСКИ ДОГОВОР, СМЯТА ПРОФ. ЕВГЕНИ ГИНДЕВ 

МАРИАНА КИРОВА  

ЪЛГАРИЯ е последната източна държава, която притежава ракети от типа на СС-23 и които според американците имат терористичен потенциал, тъй като са мобилни и не са особено точни. Това заяви по БНР Алекс Алексиев, който е консултант към водещи американски неправителствени институции и който бе съветник на Филип Димитров по времето, когато той бе премиер. Според Алекс Алексиев забавянето на ликвидирането на тези ракети за НАТО и за американците е доста негативен фактор. Фактът, че и в момента се чуват гласове в България от страна на бивши генерали за тяхното запазване, е отрицателен момент, смята той. Алексиев се надявал, че след като парламентът гласува за ликвидирането на ракетите, този негативен отзвук ще изчезне, но въпреки това изрази съмнение дали ще бъдем поканени за член на НАТО тази година. 
Народното събрание реши да бъдат унищожени оперативно техническите ракети R 300, известни като СКЪТ, и R 400, известни като СС-23. Ако към тях прибавим, че в спешен порядък трябва да съкращаваме още 800 танка, 500 бронирани машини, 27 бойни кораба, то решението на Народното събрание прилича на нов Ньойски договор. Това заяви за в. ПАРИ Евгени Гиндев, проф. д. т. н. и президент на Центъра за изследвания по отбраната. Според него основният лансиран довод за това решение, че така ще се приближим към НАТО, повдига главния български военен въпрос и той е за досегашната българска военна политика и за визията за Българската армия. Не мисля, че подобни решения ни приближават към НАТО, смята проф. Гиндев. 
България очаква поканата на срещата в Прага на 21 и 22 ноември тази година. Едно от условията е да унищожим руските ракети, за което беше взето решение на парламента от 19 декември миналата година. Депутатите от всички парламентарни групи подкрепиха предложението, като само трима бяха против и двама се въздържаха. 
 
ЕДНО КЪМ ЕДНО 
 
АЛЕКС АЛЕКСИЕВ: ВОЕННИТЕ РЕФОРМИ СА ЗАКЪСНЕЛИ 
БЪЛГАРИЯ сама трудно би могла да си осигури националната сигурност, докато като член на НАТО просто този елемент на несигурност отпада. Все пак има известна въпросителна за това, дали страната ни наистина ще бъде поканена. Всички се надяват, че това ще стане, но все пак необходимо е да се проведат редица военни реформи и реструктуриране на военните сили. НАТО е организация, която иска всеки от нейните членове да допринесе за общото добро и това изисква от България доста големи усилия. Реформите се провеждат, но все още според мен са малко закъснели. 
 
ПРОФ. ЕВГЕНИ ГИНДЕВ: НУЖНА НИ Е БОЕСПОСОБНА АРМИЯ 
БЪЛГАРСКАТА армия трябва да е боеспособна и едва тогава да се мисли за присъединяване към военни алианси от гледна точка на националните интереси. Размахването от страна на българските политици на сакралната дилема НАТО или Русия е дилетантска. Военният избор на България трябва да зависи преди всичко от дългосрочните национални перспективи за региона, от баланса на това, което ще дадем и получим тук и веднага. Националният дебат по жизненоважните въпроси на нацията предстои да се състои и той трябва да измести дребното политиканство за сметка на България. 
