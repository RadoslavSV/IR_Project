Емисия: Понеделник, 7 Февруари 2000
                    
                  Руските войски превзеха Грозни
                  Чечения обяви тотална война на Русия, готова да се бие 50 
                  години
                  Група терористи с 200 кг взрив проникнали в Москва
                  И.д. президентът на Русия Владимир Путин обяви вчера 
                  чеченската столица Грозни за превзета, съобщи Интерфакс.
                  По думите му “операцията по освобождаване на Грозни е 
                  приключила”. “Що се отнася до положението в Чечения, мога да 
                  ви съобщя, че само преди известно време последната опора на 
                  терористите – Заводският район на Грозни, бе превзета и над 
                  една от служебните сгради бе развято руско знаме”, заяви Путин 
                  в интервю за ОРТ. 

                        Руски войници се придвижват към нови позиции в района на 
                        Алхан-Кала на 5 км западно от Грозни. 
                        Снимка: АП

                  Според източници от федералното командване в града са останали 
                  още около 1000 чеченски сепаратисти, които от време на време 
                  влизат в престрелки с руските части. Чеченските сили в 
                  планините на юг, където сега се водят главните бойни действия, 
                  се прегрупират, твърди “Ехото на Москва”.
                  В същото време чеченските сепаратисти обявиха “тотална война” 
                  на Русия. Високопоставените командири – бригадният генерал и 
                  вицепрезидент Ваха Арсанов и Шамил Басаев провъзгласиха 
                  “начало на тотални военни действия на цялата територия на 
                  Русия” в изказване, излъчено по чеченската телевизия “Ичкерия” 
                  в събота вечер. Двамата уточниха, че “няма да причиняват зло 
                  на руския народ, както и на тези ръководители на Русия, чиито 
                  ръце не са изцапани с чеченска кръв”. Арсанов и Басаев 
                  твърдят, че ще им стигнат и хора, и военни ресурси “дори за 50 
                  години война”. От изказването на командирите не стана ясно 
                  дали то е съгласувано с чеченския президент Аслан Масхадов.
                  Според “Ичкерия” Масхадов обаче е издал указ за мобилизация на 
                  запасни офицери и доброволци. Президентът е наредил на 
                  “командващите фронтове, Генералния щаб и военните коменданти”, 
                  да организират попълнение и да създадат учебни лагери за 
                  подготовка, твърди чеченската телевизия. Според указа на 
                  Масхадов запасните офицери ще бъдат въоръжени с “натрупаните 
                  големи количества трофейно оръжие и боеприпаси”. В Чечения 
                  освен това пристигат “доброволци от всички краища на света”, 
                  посочва още чеченският президент. Укази за мобилизация в 
                  Чечения са били издавани не веднъж, но реално тя така и никога 
                  не е могла да бъде организирана, отбеляза Интерфакс.
                  В Москва цялата милиция бе поставена в усилен режим на работа, 
                  след като в столицата е проникнала група терористи, съобщиха 
                  източници в руските сили за сигурност, цитирани от радио 
                  “Ехото на Москва” вчера. Според източниците с камион в руската 
                  столица са били доставени 200 кг взрив. Според ИТАР-ТАСС скоро 
                  в града ще бъдат организирани атентати от хора, които 
                  подкрепят чеченските сепаратисти. Възможно било престъпниците 
                  да не са чеченци, а и етнически славяни.

                        Жертви
                        1290 руски войници са били убити, а 3970 – ранени от 
                        началото на бойните действия в Северен Кавказ миналото 
                        лято. Това сочат данни, обявени от заместник-началникът 
                        на Генералния щаб ген. Валерий Манилов. Той подчерта, че 
                        тези данни включват и загубите на руските войски в 
                        Дагестан. Според Съюза на комитетите на войнишки майки 
                        обаче само в Чечения са били убити 3000 руски войници.
