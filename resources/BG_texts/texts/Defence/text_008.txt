      Емисия: Сряда, 5 Януари 2000
                    
                  Чеченските групировки в контранастъпление
                  Последните думи на Борис Елцин: Пазете Русия!
                  Руските войски водят ожесточени сражения в Грозни и Южна 
                  Чечения
                  Чеченските групировки преминаха вчера в настъпление и са 
                  завзели няколко големи селища, съобщи лидерът на формираното в 
                  Москва чеченско правителство Малик Сайдулаев, цитиран от радио 
                  “Ехото на Москва”.
                  Според него чеченските сепаратисти са завзели Ханкала и 
                  Ермоловка край Старопромисловския район на Грозни.
                  Руското военно министерство опроверга твърденията на Сайдулаев 
                  и ги назова “дезинформация”. Според различни независими 
                  източници край и в Грозни се водят сериозни боеве като 
                  чеченските сепаратисти продължават да оказват ожесточено 
                  съпротивление. По техни данни руските подразделения са 
                  обстрелвани от миномети и дори зенитни установки.

                        Семейство бежанци се завръща с камион в контролираните 
                        от руската армия части на Чечения.
                        Снимка:АП.

                  Руските части се стремяха вчера да изтласкат чеченските бойци 
                  от гарата в центъра на Грозни. Според Мовлади Удугов, един от 
                  чеченските лидери, те все още контролират столицата, с 
                  изключение на Старопромисловския район. 
                  Сражения руските войски вчера водеха и в Южна Чечения. Според 
                  ИТАР-ТАСС те са завзели няколко стратегически височини около 
                  градовете Харачай и Ведено. 
                  210 души са напуснали Грозни денонощието до вторник. Тяхното 
                  изтегляне става по три коридора. Според някои оценки в града 
                  са останали още до 20 хиляди души. В същото време в 
                  контролираните от руските войски северни райони на Чечения 
                  продължаваха да се връщат чеченски бежанци.
                  “Пазете Русия” бяха последните думи на Борис Елцин преди 
                  напусне Кремъл, заяви вчера в Москва и.д. президентът Владимир 
                  Путин в интервю за ОРТ.
                  Според Путин тези думи са били казани много просто, по човешки 
                  и в тях няма нищо особено. Денят 31 декември 1999 г. бе за 
                  Борис Елцин, а и не само за него, много сложен ден, заяви 
                  Путин. Според него на Елцин “му е било тъжно да се разделя, 
                  защото той е много свързан с тези стени, тези помещения, с 
                  тези сгради и хората, които там работят”.
                  Борис Елцин ще има канцелария в Кремъл и ще продължава да бъде 
                  в крачка с политическия живот в Русия, съобщиха от Кремъл. 
                  Промени в правителството ще има, но те няма да бъдат мащабни, 
                  заяви вчера ръководителят на апарата на правителството Дмитрий 
                  Козак. Според него Путин сега има всички правомощия на 
                  държавен глава с изключение на три: той няма право да разпуска 
                  Държавната дума, да обяви референдум и да внася предложения за 
                  поправка в конституцията. Междувременно вчера за свой 
                  говорител Путин назначи Алексей Громов. Владимир Рахманин е 
                  назначен за ръководител на протокола на президента, Игор 
                  Щеголев – за началник на управлението на пресслужбата на 
                  президента.
