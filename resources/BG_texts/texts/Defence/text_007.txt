      Емисия: Четвъртък, 3 Февруари 2000
                    
                  Путин свиква 20 000 офицери от запаса 
                  Басаев отрича да е тежко ранен, готов да убива “агресори”
                  Чеченското изтегляне от Грозни било договорено с Москва
                  Между 15 и 20 хиляди руснаци трябва да се явят тази година в 
                  запас, гласи указ на и.д. президента Владимир Путин, встъпил в 
                  сила в началото на този месец, предаде радио “Ехото на Москва”.
                  Толкова мащабен призив в Русия не е имало през последните 
                  години. За последен път толкова много запасняци са викани по 
                  времето на СССР, коментира в. “Газета”. Според вестника 
                  мобилизацията е пряко свързана с чеченската военна кампания. 
                  Запасняците ще бъдат нужни през март-април. Те щели да заемат 
                  местата на действащи офицери и войници, които ще бъдат 
                  изпратени в командировка на фронта в Чечения, твърди вестникът.

                        На контролен пост в Грозни руснаците са изписали: “Добре 
                        дошли в ада, част 2. Ние се върнахме - Специални части 
                        на МВР от Иркутск”.
                        Снимка: АП

                  Запасните офицери, според указа на Путин, трябва да явят в 
                  гранични войски, войските на МВР, войските на Федералната 
                  агенция за правителствена информация, Гражданска отбрана, 
                  жп-войски и органите на Федералната служба за сигурност. 
                  Запасняците няма да бъдат изпращани в Чечения, заяви вчера 
                  съветникът на Путин Сергей Ястрежембски. Той обаче потвърди, 
                  че това е най-големият призив от 1991 г. насам.
                  Междувременно вчера стана известно, че чеченското изтегляне от 
                  Грозни в началото на седмицата е било уговорено с Москва. 
                  “Според наша информация пробивът на чеченските бойци през 
                  блокадата на Грозни към Алхан-Кала не е случайност или 
                  недоглеждане на военното командване, а специална операция, 
                  организирана по план и взаимна договореност между 
                  политическото ръководство в Москва и чеченския президент Аслан 
                  Масхадов”, съобщи “Газета”.
                  Руски и чеченски източници потвърдиха, че от Грозни са се 
                  изтеглили 1500-2000 чеченски бойци, сред които и Шамил Басаев. 
                  Руското военно министерство и командване обаче продължава да 
                  отрича, че толкова голям брой чеченци са успели да напуснат 
                  блокираната от 60-хилядна групировка войски столица. 
                  “Ако признаят изтеглянето от Грозни на крупни части бойци, то 
                  трябва да признаят и колко ефимерно е било обкръжението на 
                  столицата на Чечения. Освен това изтеглянето на бойците към 
                  планините, дори изоставяйки Грозни, означава продължаване на 
                  бойните действия за неограничено време”, коментира вчера в. 
                  “Известия”.
                  “Операцията по ликвидиране на бандитските групировки в Грозни 
                  е извършена блестящо”, заяви вчера военният министър Игор 
                  Сергеев, който пристигна в щаба на руските войски край Грозни 
                  - в Ханкала. 
                  Руските войски обстрелваха вчера с артилерия и авиация 
                  чеченски групировки, които напуснали Грозни се опитваха да се 
                  предвижат към планините. Сражения е имало в Алхан-Кала, 
                  Алхан-Юрт, Лермонтово и в Дуба-Юрт. В Алхан-Кала, където има 
                  около 300 сепаратисти, чеченски командири водеха преговори с 
                  руските войски да им бъде даден коридор към планините. 
                  По данни на Агенцията за военни новини (АВН) в близкото 
                  денонощие руските войски напълно ще обкръжат центъра на 
                  Грозни. 

Чеченският командир Шамил Басаев опроверга, че единият 
                        му крак е ампутиран след тежко раняване. “Жив и здрав 
                        съм. Ранен съм в крака от осколка”, заяви той пред 
                        чеченската агенция “Кавказ център”. “Имам достатъчно 
                        сили, за да унищожавам агресори”, добави той. Западни 
                        журналисти в Чечения обаче продължават да твърдят, че 
                        Басаев е без един крак, след като се натъкнал на мина 
                        при изтеглянето от Грозни. Според испанската агенция ЕФЕ 
                        единият му крак е отразян до коляното, а другият е с 
                        отрязано стъпало.
