Емисия: Понеделник, 7 Февруари 2000
                    
                  САЩ нямат доктрина за истинска сухопътна война
                  Най-добрата стратегия за Америка е да развъжда военните си 
                  илюзии отвъд океана, а най-добре само в киното.
                  Страхил Лозанов
                  Спорен въпрос е дали масовото юмручно-револверно киноизкуство 
                  на САЩ ще им осигури духовното лидерство в света. Но в 
                  областта на военно-стратегическите илюзии те вече са взели 
                  такава преднина, че изглежда успяват да замъглят представите 
                  дори на сериозни военни сили сред своите съюзници в НАТО.
                  Поради историческата си недостатъчност и географските си 
                  дадености САЩ никога не са имали подтик в течение на столетия 
                  да изграждат силна сухопътна армия, да проверяват и подобряват 
                  нейните качества в сблъсъци с подобни армии на други държави. 
                  Тяхната доктрина за конвенционалната война се базира върху 
                  негласното предположение, че още след първите “хирургически 
                  точни” авиационни удари противникът пада на колене, което 
                  позволява на морската пехота тържествено да триумфира без нито 
                  една драскотина. 
                  Но САЩ още не са си дали сметка, че при такъв подход 
                  “модерната и мобилна” армия не е годна за нищо друго, освен за 
                  “наказателни операции” от полицейски тип срещу малки и слабо 
                  защитени държави извън Европа.
                  Неотдавна в пресата се появи следната новаторска идея: “Да 
                  предположим, че САЩ решат със сила да принудят Русия да 
                  прекрати използването на сила в Чечения, обявят Северен Кавказ 
                  за зона на своите интереси и изпратят там войски. Ако Русия 
                  няма друг начин да спре подобно развитие на събитията, тя може 
                  да натисне ядреното копче.”
                  Това твърдение поражда доста въпроси.
                  Ако САЩ действително разполагат с въоръжени сили, способни да 
                  противостоят на 100-хилядната руска армия в Северен Кавказ, и 
                  ако имат достъпен начин да ги придвижат дотам, защо те не го 
                  направиха, ами само безучастно изслушаха жалните вопли на 
                  чеченски лидери НАТО да им помогне, като бомбардира Москва?
                  Защо САЩ не използваха тези свои сили в Косово, ами започнаха 
                  да шарят сред съседите на Югославия и в други европейски 
                  държави, за да търсят войски за сухопътната си операция?
                  Тъкмо Русия ли, разгромила още преди 55 години перфектната 
                  милионна германска сухопътна армия, сега толкова ще се уплаши 
                  от някоя и друга американска дивизия, та чак ще натиска 
                  ядреното копче?
                  Колкото и да е силен Рамбо срещу себеподобните си, когато 
                  редовна, добре обучена и въоръжена сухопътна армия употреби 
                  “несъразмерна сила”, той вдига бялото знаме. Ето това 
                  неизбежно щеше да се случи в Косово и вече се случи в Чечения, 
                  но за чужда сметка, разбира се.
                  Всеки трезвомислещ човек, като автора на цитираните редове, 
                  прекрасно разбира, че използването на ядрено оръжие означава 
                  самоубийство дори и за великите сили. Това е предназначено за 
                  студена, а не са реална война. Събитията в Куба, Виетнам, 
                  Афганистан и много други в течение на пет десетилетия доказаха 
                  това. Истинската война, особено ако се води за овладяване на 
                  територии, може да бъде само конвенционална и сухопътна. 
                  Сериозни военни експерти подчертаха това в самото начало на 
                  Косовската война. Политиците, естествено, не ги чуха и в 
                  крайна сметка могъщите войски на НАТО, градени по американски 
                  образец, се стъписаха пред 200 руски войника.
                  Средно голямата европейска държава Югославия не се уплаши 
                  особено от “хирургически точната” американска авиация. Тя 
                  просто нямаше съответните противовъздушни оръжия. Руската 
                  сухопътна армия винаги ще превъзхожда американската в 
                  количествено отношение (не само) на доста много от възможните 
                  театри на бойни действия в Европа поради безапелационното 
                  действие на транспортно-географския фактор. Ето защо 
                  най-добрата стратегия за САЩ е да развъждат военните си илюзии 
                  отвъд океана, а най-добре само в киното.
