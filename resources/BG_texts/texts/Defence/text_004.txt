БСП НАСТОЯВА РЕШЕНИЕТО ДА ВАЖИ САМО ЗА ПЕРИОДА НА НАТИСК 

 

КАБИНЕТЪТ реши да предложи на парламента да разреши прелитането и транзитното преминаване над и през територията на България на части на САЩ и на съюзнически сили при евентуална операция срещу Ирак. Правителството предлага и наши части да участват в спасителни и хуманитарни операции за ядрена, химическа и биологична защита. Предлага се разрешението да бъде дадено за срок от 6 месеца. Срокът започва да тече след влизането в сила на решението, одобрено от парламента. Според заместник-министъра на външните работи Любомир Иванов към момента няма заплахи за България и затова не можем да формулираме искане към САЩ за гарантиране на националната ни сигурност. 
Народното събрание да потвърди решението на правителството, но само за периода на преговори и подготовка на евентуална военна операция срещу Ирак, настояват от коалиция За България. Започването на военни действия трябва да стане едва след решение на Съвета за сигурност на ООН. След като такова решение бъде взето, трябва да последва ново гласуване на българския парламент за подкрепа на операцията. От БСП посочиха, че такъв модел на поведение са избрали в Чехия, Европейската народна партия също имала сходна позиция. В парламента вчера се водеха усилени консултации за отговора на нотата от САЩ. Спешно беше насрочено заседание на Комисията по външна политика, отбрана и сигурност, за да мине гласуването днес. Лидерът на БСП напусна заседанието, за да проведе спешна среща на "Дондуков" 1. Станимир Илчев и министър Соломон Паси в САЩ са информирали съюзниците, че ратификацията на решението ще приключи в събота. 
НДСВ и ДПС на съвместно заседание се обединиха около идеята единодушно да подкрепят правителственото решение. Предлагат само лека редакционна поправка в преамбюла. Интересът им обаче е насочен към гаранциите, които САЩ ни дават за националната сигурност. 
Става дума само за евентуално българско участие в евентуална коалиция при евентуална военна операция срещу Ирак, подчерта министърът на отбраната Николай Свинаров. Същата уговорка направи и заместник-министърът на външните работи Любомир Иванов. Говорителят на правителството Димитър Цонев заяви, че колкото повече държави заявят подкрепата си в момента, толкова по-голям е политическият натиск за мирно решение на въпроса и за изпълнение на Резолюция 1441 на Съвета за сигурност на ООН. За България водещ приоритет е намирането на все още възможното мирно решение, употребата на сила е краен вариант, заявява кабинетът. 
 
ФИНАНСИРАНЕ 
Министърът на отбраната Николай Свинаров информира, че при положително решение България трябва да осигури предварително финансиране в размер на 15 млн. лв. за първите 3 месеца и още 10 млн. лв. за следващите 3 месеца. Със САЩ трябва да се преговаря каква част от тази сума те биха поели. В централното командване на въоръжените им сили в Тампа, Флорида, има трима български представители, които водят разговори по финансирането на участието ни, каза Свинаров. Той потвърди информацията, че е предложил заплащане от 100 USD на ден на участниците в контингента, но според говорителя на правителството Димитър Цонев това не е било обсъждано на заседанието на правителството. 
 
МЕРКИ 
 
КОМАНДИРОВАТ 600 ПОЛИЦАИ НА ГРАНИЦАТА С ТУРЦИЯ 
ПРИ евентуална война в Залива се очаква голяма бежанска вълна от Ирак да преминава през Турция към Европа. Този проблем беше обсъден на среща на ГКПП Капитан Андреево между началника на Гранична полиция капитан Валери Григоров и валията на Одрин Факри Юджел. Българската страна има готовност да командирова над 600 полицаи от северозападните части на страната, за да засилят охраната по границата с Турция. Разпределението им ще става съгласно план, изготвен от МВР. В момента на ГКПП Капитан Андреево се дислоцира техника за нощно виждане и други уреди за засилване на охраната. Има готовност на българо-турската граница да бъдат командировани и жандармеристи. 
