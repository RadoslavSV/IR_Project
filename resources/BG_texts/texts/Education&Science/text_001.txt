Висшите бизнес училища променят програмите си
"ФАЙНЕНШЪЛ ТАЙМС" 22/1 - 17:57 ч.

   

 
 
Според годишната класация на в. "Файненшъл таймс" интересът на студенти и докторанти към престижни британски университети като Оксфорд пада с всяка изминала година за сметка на американските висши училища. Снимка: Ройтерс 
 

През септември 2002 г. професорът от "Станфорд" Джефри Пфефър предизвика оживление в света на бизнес училищата, като зададе въпроса дали те всъщност дават това, което искат бъдещите магистри и наемащите ги на работа корпорации. Статията на професор от един от най-престижните университети в света обърна внимание върху много от опасенията, разпространени сред американските училища. Мнозина вече бяха започнали да се питат за modus operandi - какво трябва да преподават и как? 

Когато избухнаха скандалите около "Енрон" и "Уърлдком", се видя, че много от техните мениджъри са завършили едни от най-престижните университети, като например Джефри Скилинг, изпълнителен директор на "Енрон", който е възпитаник на "Харвард". Завършващите студенти, които изразходват две години и стотици хиляди долари, за да получат магистратура, изведнъж откриха, че единствената работа, която биха могли да получат, е по-малко платена, отколкото тази, която са напуснали, за да запишат бизнес магистратура. 

Данните от новата класация на "Файненшъл таймс" за редовните магистърски програми МВА 2003 показват, че през последната година близо 12% от завършващите топ 10 на американските университети са били безработни до три месеца след завършването си в сравнение с по-малко от 8% през 2001 г. Повечето от предметите, които са включени в основното обучение през първата година - бизнес статистика, основи на счетоводството, теория на финансите - могат да се изучават в домашни условия, използвайки съвременните комуникационни постижения като интернет, смята проф. Робърт Съливън от Университета на Северна Каролина. Така според него учебните занятия могат да се използват за обучение на студентите в екипна работа и комуникация - нещо, което мнозина мениджъри на големи корпорации желаят да видят в кандидата за работа. 

Един от най-престижните университети, "Харвард", залага все по-силно на корпоративното управление и глобализацията. През декември "Харвард" откри петия си международен изследователски център в Токио - след Париж, Хонконг, Сао Пауло и Буенос Айрес, а през настоящия месец управата на университета гласува за откриване на специалност лидерски умения и корпоративна отговорност. 


