МВА СЕ ПРЕВЪРНА ВЪВ МЕЖДУНАРОДЕН СТАНДАРТ ЗА ВИСШИ МЕНИДЖЪРИ

ПРЕСТИЖНАТА СТЕПЕН ОТКРИВА ПЪТИЩАТА КЪМ ВИСШИТЕ ЕТАЖИ НА ВЛАСТТА В НАЙ-ГОЛЕМИТЕ КОМПАНИИ В ЦЯЛ СВЯТ 

МАРИЕТА КОЛЕВА  


 
ПРЕЗ последните пет години нараства борят на желаещите да се обучават в бизнесшколите на Станфордския университет в САЩ с 45%. В Уортън, Пенсилвания, с 66%, а във френския INSЕАD - с повече от 85%! Причините за големия интерес към МВА са много. 
 
СПОРЕД СТАТИСТИКАТА ПОВЕЧЕТО ХОРА ПРОЯВЯВАТ ИНТЕРЕС КЪМ СТЕПЕНТА МВА 
/Мaster of Вusiness Аdministration/, за да гарантират по-добре кариерата си и за да увеличат своите годишни доходи. Обикновено заплатата на завършилите престижни бизнесучилища е с 50-150% по-висока в сравнение с възнаграждението, получавано без тази степен. 
След завършването на МВА младите мениджъри получават възможност за работа в крупни международни компании. 
 
ПРИЧИНИТЕ 
за успеха на тези програми са няколко - оптимален учебен план, мотивирани студенти, професори с практически познания. 
Завършилите са хора с универсални знания, с възможности да работят във всяка страна. Степента МВА се превърна в синоним на международен стандарт за мениджъри от висша класа. 
Обикновено програмите включват изучаване на общ мениджмънт. Теоретичната част включва усвояване на универсалните закони на бизнеса и дисциплини. Студентите усвояват езика на микро- и макроикономиката, мениджмънт, финанси, маркетинг, организационно поведение. Факултативно се изучават електронна търговия, предприемачество или например особености на бизнеса в Азия. Броят на факултативните програми се движи между 50 и 100. 
За разлика от другите магистърски програми МВА има силно изразена практическа насоченост. По време на обучението студентите се запознават с опита на предприятията в реални условия. 
Според изследване на Graduate Мanagement Аdmission Сouncil голяма част от студентите учат тези програми, за да повишат своите мениджърски умения и да получат по-висока заплата. Към стремителна кариера се насочват 67% от студентите, 62% искат да повишат своите знания, а 44% преследват топкариера. Степента МВА открива краткия път към висшите етажи на управлението. В някои международни компании може да се израства в кариерата без тази степен, но само до определени позиции. За да се получи ръководен пост в дадена компания, са необходими 10-15 години великолепна работа. Но за притежателите на МВА пътищата са по-особени. 
Сега повече от 60 000 випускници на харвардската бизнесшкола са на водещи позиции в различни организации в повече от 130 страни. 
Сама по себе си дипломата МВА не гарантира успешна кариера. Много важно е какъв е стартът след завършването на висшето образование. Ако стартът е в успешна компания, тогава по-нататъшната кариера може да се окаже успешна. Митовете за МВА отпадат един след друг, възниква все по-често въпросът трябва ли на бизнесшколите да се гледа като на звезда на пагона. Разбира се, адиминистрацията на бизнесучилищата се стреми непрекъснато да доказва, че МВА е единствената възможност за получаване на перфектни знания и успешна кариера. 
В САЩ в момента се водят оживени дискусии. Много ръководители на компании са успешни и без тази степен. 
Според редица анализатори програмите по МВА са предназначени за професионалните мениджъри, а не за предприемачите. 
 
ФОРМИ НА ОБУЧЕНИЕ 
Според формите на обучение програмите МВА се делят на очни /full-time/, вечерни /part-time/, задочни 
/modular/ и дистанционни 
/distance/. Според подготовката - МВА с общ профил 
/General МВА/ и специализирани МВА /Specialised МВА/. Дори в рамките на първото направление са възможни акценти - например General Мanagement или Finance. Еxecutive МВА са предназначени само за топмениджъри. 
Много често възниква въпросът дали да се избере двегодишна програма в САЩ, или едногодишна в Европа. 
Дипломата по МВА зависи от престижността на бизнесучилището. В света има повече от 1500 програми, но повечето от тях са ценни само за съответната страна. 
 
МЕЖДУНАРОДНО 
признатите са 30-50. В международен мащаб се признават само тези, които попадат в класацията на първите 10. 
В САЩ са Wharton, University of Рennsylvania, Харвард - Нarvard Вusiness School, НВS, Stanford University GSВ, Чикаго - University of Сhicago GSВ, Колумбия - Сolumbia University GSВ, Слоан - МIТ: Sloan, Келлогг - Кellogg GSВ, Northwestern University, и Стърн - New York University: Stern. В Европа - френската INSЕАD и Лондонската LВS. Ако разчитате на успехи в кариерата, то трябва да постъпите в някое от тези бизнесучилища. 
 
СКЪПО УДОВОЛСТВИЕ 
е МВА. Въпреки че през последните години много бизнесучилища отпускат на чужденците кредити и стипендии, то студентите независимо от това трябва да имт и доста добри собствени средства. Всички изчисления обаче показват, че инвестицията, вложена в МВА, се възвръща за две-три години. След завършване на съответната степен заплатата скача до 4000-5000 USD на месец, 400 USD от които отиват за връщането на съответния кредит. И въпреки това преди да решите да постъпите в престижно училище, трябва да помислите сериозно, категорични са специалистите. 
