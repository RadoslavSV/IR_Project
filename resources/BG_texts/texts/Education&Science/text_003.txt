      Емисия: Вторник, 1 Февруари 2000
                    
                  Издатели и чиновници въртят златна далавера с учебниците
                  Някой в просветното министерство нарочно бави одобряването на 
                  нормативите за оценка, издаване и разпространение на учебни 
                  помагала
                  Мария Стоянова 
                  Министерството на образованието и науката лансира големи 
                  издателски къщи, които без търг, конкурс и извън нормативните 
                  документи поемат издаването на учебници, трупайки огромни, 
                  необлагаеми с ДДС печалби. В общи линии тази “тайна” е 
                  известна не само в коридорите на МОН, но и в цялата система на 
                  родното средно училище. Покрай последния гаф с издаването на 
                  тестовете за прием в училища след седми клас, се поразшумя, но 
                  това не пречи издателските къщи “Труд” и “Прозорец” да 
                  подготвят, “с одобрението на МОН”, още няколко сборничета, 
                  които в последствие отново ще се окажат не тъкмо нужните, но 
                  преди това тиражите им (неизвестни за широката публика) ще 
                  бъдат изкупени, допечатани и пак изкупени.
                  Кой има интерес от нормативното междуцарствие?
                  Наредбата на МОН за оценяване, издаване и разпространение на 
                  учебници и учебни помагала за системата на средното 
                  образование, действаща от 1995 г., е променена от министър 
                  Веселин Методиев през октомври 1998 г. Малко след това 
                  министърът назначава работна група за актуализиране на 
                  наредбата. В началото на февруари м.г., след съгласуване със 
                  Сметната палата, комисията приключва работата си с протокол и 
                  проект за нова наредба. До ден днешен обаче документът не е 
                  подписан, нито е предложен за подпис на бившия или на новия 
                  министър. Не че преди (докато действаше Наредба № 4 от 25. 01. 
                  1995 г.) не са ставали шашми, но по общо мнение на 
                  специалистите, сега далаверата е и ще бъде по-голяма и 
                  по-скришна. 

                        Всички тези учебници за следващата учебна година би 
                        трябвало да са стари и невалидни. А кой и как подготвя 
                        новите? 
                        Снимка: Архив “Монитор”

                  Как протичаше процедурата между 1995 - 1998 г.? Добрата стара 
                  практика бе месец след като министерството представи 
                  програмата по съответната учебна дисциплина, издателите да се 
                  явят с готови ръкописи и договори за притежаване на авторските 
                  права. Освен несъответствията със Закона за народната 
                  просвета, Закона за авторското право и др., отбелязани от 
                  специалистите, остават без отговор и редица въпроси, обгърнати 
                  вече с давност: Как, чрез кого и в какви посоки е изтичала 
                  информация за програмата по даден предмет? Как, за чий риск са 
                  били писани учебници, преди МОН да определи дали въпросното 
                  съчинение е учебник или не? Как са протичали конкурсите за 
                  съдържание и търговете за определяне на издателя и дали 
                  избраният издател наистина е предлагал най-изгодна цена? Е, 
                  всичко това вече няма значение, по-интересно е как ще се 
                  процедира занапред. Още повече, след като през септември 1999 
                  г. бе приет 
                  нов учебен план, който отряза задължителните часове 
                  по почти всички дисциплини наполовина и увеличи избираемите 
                  часове двойно. Още тогава “Монитор” прогнозира, че промените 
                  неминуемо ще повлекат след себе си необходимостта от нови 
                  учебници - едни за общото задължително ниво и други за 
                  разширената избираема подготовка. И предрекохме, че някой 
                  здраво ще намаже от тая работа. Дори посочихме кой - 
                  приватизираната и модифицирана ИК “Просвета”, владееща близо 
                  60 на сто от учебникарското издаване и пазар. (Споменахме 
                  тогава и снахата на НСРТ шефа Йоана Томова, която по причини 
                  от документно-недостатъчен характер ще потърси за своя 
                  “Прозорец” здравия гръб на издателство “Труд”…) За учебната 
                  1999/2000 г. МОН е сключило договор с “Просвета” ЕООД за 
                  издаване и разпространение на учебници 2 - 12 клас. 
                  Интересното е, че договорът, неподписан впрочем от юрист на 
                  министерството, но подписан от ексминистър Методиев, съдържа 
                  добавка, че “издателството по своя преценка има право да 
                  избера подходяща хартия и картон.” Законът за народната 
                  просвета е определил достатъчно ясно стандартите, на които 
                  трябва да отговарят учебниците и учебните помагала. Букварчето 
                  за ¶ клас дава представа на каква хартия (80 грама офсет) и с 
                  какъв печат трябва да излизат учебниците. Коричната му цена е 
                  1,50 лв. Сборничето с тестове за прием след 7 клас, издадено 
                  от “Прозорец” и “Труд” през ноември м.г. на цена 1,99 лв., е 
                  най-пресният пример на каква хартия и с какъв шрифт не бива да 
                  се издават учебни пособия. Тук въобще не става дума, че 
                  пособието е издадено, без да е обявена обществена поръчка (а 
                  от юни 1999 г е в сила нов Закон за държавните и обществени 
                  поръчки), без търг за цена, без конкурс за съдържание. Но то 
                  не е, нито претендира да бъде учебник. По същия начин сега ще 
                  излезе и наръчник за ползване на тестовете… Не е нужно човек 
                  да бъде специалист по хигиена на четенето, за да види, че 
                  книжлето е вредно за зрението. Къде са специалистите от ХЕИ и 
                  защо не реагират, както и какви основания са имали издателите 
                  да определят цената на въпросното пособие, всичко това си 
                  остава част от голямата загадка. Във всеки случай можем да 
                  отбележим странния факт, че МОН се явява носител на авторските 
                  права за отхвърлените вече като ненадеждни тестове. 
                  След спиране действието на Наредба № 4 
                  МОН е одобрило близо 800 учебни помагала, 
                  18 или 20 от които тихомълком са се промъкнали в списъка на 
                  учебниците. Комисия, назначена от министъра със заповед от 24 
                  април 1998 г., променила състава си със заповед от 7 април 
                  1999 г., е призвана да следи отговарят ли учебните помагала на 
                  стандартите, посочени в Закона за народната просвета - вид 
                  хартия, шрифт, коли, страници и т.н. 
                  От февруари до септември м.г., през времето докато са били 
                  подменяни няколко от членовете на комисията, са одобрени и 
                  вписани като учебници 15-ина заглавия, без да е проведена 
                  законна процедура за това. Такива са Английски език за 1 клас, 
                  Руски език за 3 клас, биология, история география на английски 
                  език, геометрия на немски език, история, биология и математика 
                  на френски език и т.н. Тези заглавия не влизат в списъка на 
                  учебниците, одобрен от министъра на образованието. Което не 
                  пречи да бъдат издадени и разпространени - предимно от 
                  пловдивското издателство “Летера”, както и от “Просвета”, 
                  “Гея-Либрис”, “Комливес” и др. Започва да става ясно на какъв 
                  принцип ще се издават учебници, ако нова наредба въобще не се 
                  появи. На същия - издадените през 1998/99 г. като помагала 
                  заглавия се появяват в списъка на учебниците по 
                  общообразователна подготовка за учебната 1999/2000 г. 
                  Узаконява ги “Указание на МОН част 2 за Организиране на 
                  дейностите за общообразователните, специалните и професионални 
                  училища.” Няма търгове, няма конкурси. От едната, печелившата 
                  страна на далаверата са чиновниците от МОН, издателите и 
                  авторите на учебници. От другата, плащащата страна, са 
                  родителите и отчасти държавата, доколкото учебниците са 
                  освободени от ДДС. 
                  Освен това има и други вратички,
                  през които в джоба на едната страна влизат приходи, излизащи 
                  от джобовете на другата страна. Да речем, че издателят 
                  наистина първата година пуска учебника на 80-грамова офсетова 
                  хартия. При евентуална допечатка, а и масово - на другата 
                  година учебникът тръгва на 65-грамова или направо на 
                  вестникарска хартия, запазвайки коричната цена такава, каквато 
                  е по тръжни документи. Това в случай, че с търга всичко е 
                  минало по най-законна процедура. Пак напълно законно в цената 
                  на изданието са калкулирани всички разходи, така че всяка 
                  допечатка предполага повече или по-малко поевтиняване, каквото 
                  обаче не се прави. Един и същ учебник се върти две-три години, 
                  да не говорим за натрупаните безплатни количества, които също 
                  минаха през сергиите. Няма съмнение, че изгодата от издаването 
                  на учебници е голяма, поради което никак не са малки и 
                  апетитите за тази дейност. 
                  Впрочем, всичко, което е минало през одобрението на 
                  просветното ведомство, става повече от законно, тъй като МОН 
                  освен другото борави и с лостовете на принудата. Един от 
                  най-ярките примери как се постига това, са Учебните тетрадки 
                  по безопасност на движението, предназначени за учениците от 1 
                  до 8 клас включително. Издава ги ЕТ “Дидаско” Стара Загора. 
                  Одобрени от министъра, те са задължителни, тъй като без 
                  закупуването на тези тетрадки съответният регионален 
                  инспекторат не заверява т. нар. “Образец 1” преди започване на 
                  учебната година. За София примерно тази есен парите са били 
                  събирани в 7 СОУ. В цялата страна по най-скромни изчисления са 
                  били изкупени 800 хиляди тетрадки на цена 1,50 лв. Сигналите 
                  на възмутени учители и родители са потънали дълбоко в 
                  чекмеджето на ресорния за средното образование 
                  заместник-министър Венцеслав Панчев. Да цитираме ли един виц 
                  от изданието за първолаци? Катаджия спира автомобила, 
                  управляван от таткото, а наследникът дава съвет: “Направи като 
                  мама, усмихни се и намигни.” Весело, а? 
                  Голяма веселба настана в просветното министерство откакто СДС, 
                  община Възраждане, изпрати своя ръководител г-н Панчев да 
                  управлява средното образование в национален мащаб, а той взе 
                  приятелката си от същата СДС централа г-жа Диляна Микова и я 
                  направи началник на Главно управление Общо образование в 
                  министерството. Тези двама господа, плюс подписа на министъра, 
                  в момента играят роля на Централен диспечерски пункт, който 
                  пуска едни и спира други издатели до хранилката с надпис 
                  “учебници”. 
                  По системата 
                  “който плаща, той поръчва музиката”, 
                  най-вероятно издателите са тези, които дърпат конците на 
                  чиновниците от МОН. Издателите обаче са недосегаеми, твърдят 
                  запознати със ситуацията и сочат най-пресния пример. През 
                  миналата година по сигнал от просветното ведомство за 
                  неспазване на стандартите и хигиенните норми Министерството на 
                  промишлеността е извършило ревизия в подведомственото си 
                  издателство “Просвета” ЕООД. В устно резюме на приключилата 
                  ревизия министър Александър Божков е заявил пред чиновници на 
                  МОН, че виновните ще бъдат дадени на стопанска полиция. Къде е 
                  потънал докладът от ревизията обаче и до ден днешен остава 
                  тайна. 
                  Другите висящи в момента въпроси са: Кой подготвя новите 
                  учебници, защото издателите едва ли стоят със скръстени ръце? 
                  След като бяха издадени по няколко учебника за един и същи 
                  клас и предмет, установено ли е кой от тях и на какво 
                  основание ще се издава занапред? Ако средното училище 
                  преминава към тестова система за обучение и проверка на 
                  знанията, подготвят ли се съответните учебни помагала по 
                  отделните дисциплини? Ако да, апробирани ли са или това 
                  тепърва предстои? Кой ще носи отговорност за забавянето на 
                  реформата по причини от учебникарски характер? Каква впрочем, 
                  е причината министър Димитров да държи в екипа си двама 
                  доказани непрофесионалисти, подходящи навярно за партийни 
                  функционери, но не и за просветни ръководители. Може би не му 
                  е известно, че г-жа Микова е завършила институт по 
                  хранително-вкусова промишленост и има специалност млекарство? 
                  На фона на двамата “възрожденски” СДС-ари уволнението на 
                  зам.министър Тотоманова изглежда направо като недоразумение. 
