      Емисия: Сряда, 2 Февруари 2000
                    
                  Лицензират професионални училища
                  СЛАВА КАМЕНОВА
                  Национална агенция за професионално образование ще дава 
                  лицензи на всички частни и държавни професионални училища и 
                  колежи. Това се прави във връзка с влизането в сила на Закона 
                  за професионалното образование. Тази институция се все още се 
                  в процес на сформиране, тя ще бъде структура към просветното 
                  министерство, съобщи вчера шефката на отдела за професионално 
                  образование Красимира Краус.
                  Акредитацията на училищата ще става само по тяхно искане и 
                  постепенно, така че тези лицензи няма да засегнат сегашните 
                  професионални гимназии, увери Краус. Тя обясни, че децата и 
                  родителите не трябва да се притесняват тази година, когато 
                  кандидатстват в професионалните школа в цяла България.
                  Агенцията ще бъде държавен орган. Управителният й съвет е вече 
                  формиран. В него влизат представители на правителството, на 
                  организациите на работодателите и от организациите на 
                  работниците и служителите. Към агенцията ще има експертни 
                  комисии по отделните професионални направления. В тях ще 
                  влизат представители от съответното отраслово министерство и 
                  от организациите на работодателите от съответния отрасъл и на 
                  браншовите и синдикални организации. Тези комисии ще определят 
                  какви умения трябва да имат учениците след завършването на 
                  курса на обучение.
                  Агенцията ще изготви и списък с професиите, които ще се 
                  изучават в училище. Така ще отпадне възможността да се учат 
                  занаяти и професии, за които няма търсене на пазара на труда, 
                  обясниха от просветното министерство.
                  Нововъведението ще доведе и до изменение на националния 
                  класификатор на професиите в България, тъй като има професии, 
                  които вече не се практикуват, а има нови, които не са включени 
                  в списъка, обясни г-жа Краус.
                  Приемът в професионалните училища в България вече ще се 
                  определя не по искане на просветното министерство, а на самите 
                  училища. Към всяка община има изградени регионални съвети по 
                  заетостта, които ще правят проучване от потребностите на 
                  пазара на труда в даден град или област. Те заедно с 
                  просветните инспекторати по места ще определят от какви кадри 
                  са нужни.
                  Крайно време е да спрем да даваме професионални квалификации 
                  на бъдещи безработни, обясни просветният експерт Краус.
                  От миналата година има няколко паралелки, в които 
                  работодателите заплащат за обучението на децата и след това 
                  поемат ангажимент да ги вземат на работа при себе си, 
                  похвалиха се министерството. Целта на образователното 
                  ведомство е децата да бъдат мотивирани да учат, да са сигурни, 
                  че ще си намерят работа, обясни г-жа Краус. 

