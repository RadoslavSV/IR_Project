Матурата по немски съответства

на европейското равнище В2
Програмата за зрелостния изпит по немски като първи чужд език помага на зрелостниците да започнат специална професионална подготовка

Общи изисквания
Учебно-изпитната програма за матурата по немски като първи чужд език е съобразена с Държавните образователни изисквания за учебно съдържание, с учебната програма по немски език за средна степен на образование, гимназиален етап, и съответства на равнище В2 от Общата европейска рамка - самостоятелно владеене на езика. Тя изпълнява изискванията за равнопоставеност, измеримост, постижимост и валидност на изхода от средното образование. С явяването си на зрелостен изпит ученикът трябва да докаже компетентност, която предполага способността му да следва във ВУЗ или да започне специална професионална подготовка. В това отношение той трябва да е развил самостоятелност, способност да работи целенасочено и да изразява собствена позиция по актуални проблеми от културен, икономически, политически, обществен и екологичен характер. От ученика се очаква да е запознат с отделни аспекти от историята, науката, икономиката, обществените и политически структури и свързания с тях начин на живот в немскоговорещите страни.
Очаквани езикови компетентности по видове
Ученикът трябва да умее:
- при слушане - да разбира продължителна реч и да проследява дори сложни аргументи по сравнително познати теми; да разбира голяма част от радио- и телевизионните новини и програми, които отразяват актуални събития; да разбира интервюта, диалози, монолози, в които речта е в рамките на общоприетата езикова норма.
- при четене - да може да чете статии и доклади, свързани със съвременни проблеми, в които авторите изразяват особено отношение или позиция; да разбира научнопопулярни четива и статии; да разбира съвременна литературна проза.
- при писане - да съставя подробен текст по широк кръг теми, свързани с неговите интереси; да посочва аргументи в подкрепа или срещу конкретна гледна точка; да съставя писмо, в което споделя личния си опит; да съставя сбит преразказ/резюме (Inhaltsangabe) на научнопопулярен текст; да прилага различни похвати за структуриране на текст; да владее на добро ниво немските правопис, граматика и лексика.
Държавният зрелостен изпит по немски език на този етап не предвижда провеждането на устен изпит, поради липсата на техническа база за неговото осъществяване посредством модерни медии с оглед на оценяването му от централна независима комисия. При подготовката на учениците за зрелостен изпит обаче трябва да се наблегне на комуникативните им способности.

Формат
Компонентите, включени в държавния зрелостен изпит по немски като първи чужд език, са 3: "слушане с разбиране", "четене с разбиране" и "писмено изразяване" - сбит преразказ/резюме на научнопопулярен текст (Inhaltsangabe eines Sachtextes).
Изборът на тези 3 компонента и отпадането на компоненти, изискващи изцяло лингвистична и теоретична подготовка, граматически упражнения или текст за попълване (Luckentext), е повлиян от неприложимостта на уменията, тествани по този начин в действителните ситуации и проблеми, пред които е изправен един млад човек при среща с носители на чуждия език.
Писменият изпит включва:
Слушане с разбиране - Слуша се аудиозапис на текст с научнопопулярен характер. Компонентът има за цел да провери умението на ученика да проследи главната линия на аргументация в ясно структуриран текст с нормална скорост на говорене и на стандартен немски език. По съдържанието на чутия текст са формулирани твърдения в писмена форма. Срещу всяко от тях са посочени 2 алтернативни отговора (вярно - невярно). Преди прослушването на текста учениците се запознават самостоятелно с поставената задача. Те слушат текста 2 пъти. При първото прослушване е забранено воденето на бележки, за да се избегне разконцентрирането. Следва пауза от 3 мин за осмисляне на чутото и евентуално попълване на отговорите. По време на второто слушане учениците могат да попълват работния лист. След приключване на второто четене се дават 3 мин за довършване на задачата. След изтичане на това време учениците преминават към изпълнение на следващата задача.
Четене с разбиране - Предлага се оригинален публицистичен или научнопопулярен текст с обем 300 - 400 думи. С тази задача се проверява умението на ученика да извлича основната информация и да намира конкретни детайли от публицистичен и научнопопулярен текст на стандартен немски език. Компонентът "четене с разбиране" съдържа две от посочените типове задачи:
- формулиране на заглавия към всеки откъс от зададения текст; свързване на заглавия с откъси от текста; задача от типа множествен избор (multiple choice); обяснeние на значението на конкретни думи и изрази от текста; отговор на формулирани към текста въпроси; довършване на изречения с информация от текста; привеждане на аргументи за и против теза, формулирана в текста.
Задача за писмено изразяване - По зададен публицистичен или научнопопулярен текст от около 600 думи ученикът трябва да напише резюме с обем 200 (с 10) думи.

Оценяване
Съотношението на отделните компоненти от изпита е:
- слушане с разбиране: 20 %
- четене с разбиране: 40 %
- писмено изразяване: 40 %
При слушане и четене с разбиране всеки верен отговор се оценява с определен брой точки. За неверен отговор не се дават точки.
При отговор на формулирани към текста въпроси не се санкционират маловажни лексикални и граматични грешки, които не нарушават разбирането. При такава задача е важна прецизността на представената в отговора информация. Неясни, твърде общи, отклоняващи се от въпроса отговори и такива, изпълнени с грешки, водещи до неразбиране, се считат за неверни и не получават точки.
При задача за обяснeние на значението на конкретни думи и изрази от текста за верен отговор се счита синоним или описателен израз на немски език. Маловажни граматични и правописни грешки, които не нарушават разбирането, не се отчитат. За грешен се смята отговор, напълно несъответстващ на зададената задача или изпълнен с грешки, затрудняващи разбирането.
При задача за свързване на заглавия с откъси от текста се дава определен брой точки за всяко вярно свързано заглавие. 
При задача от типа множествен избор (multiple choice) се предлага само един верен отговор. Всички останали отговори са грешни и не получават точки.
При задача за довършване на изречения с информация от текста за верен се счита само отговор, съдържащ конкретната липсваща информация. 
Писмено изразяване - сбит преразказ/резюме (Inhaltsangabe) - Крайната оценка от компонента "писмено изразяване" се получава, като се съберат точките за съдържание, начин на изразяване и граматика и правопис. Максималният брой точки за съдържание е 12, за начин на изразяване е 6 и за граматика и правопис е 12.

Общи положения
Изпитът е писмен и анонимен и продължава 4 часа. След изтичане на четирите часа работите на учениците се прибират от квесторите. Всички отговори върху работните листове трябва да бъдат еднозначни. В противен случай отговорът се смята за погрешен. Изпълнението на упражненията, включително и на задачата за писмено изразяване (резюме), се извършва върху работните листове в свитъка с изпитните материали. Работният лист за писане на резюме съдържа широко поле вдясно, в което проверителите нанасят своите забележки. Долу вдясно, в предвиденото за това поле, ученикът записва броя на думите. За думи се смятат всички отделно изписани лексикални единици. За изпълнение на задачата "резюме" учениците получават допълнителни листове за чернова, които се предават заедно със свитъка при напускане на изпитната зала. Не се допуска използването на справочна литература (речници, граматики и др.)!

