ЧАСТНИТЕ ПЕНСИОННИ ДРУЖЕСТВА СА ГОТОВИ НА ДИСКУСИЯ ЗА ОТСТРАНЯВАНЕ НА ЕВЕНТУАЛНИТЕ ПРИЧИНИ 

ГЕРГАНА ИВАНОВА  


ПРАКТИКАТА на забавяне на преводите от страна на Националния осигурителен институт към частните пенсионни фондове стана причина за предприемане на конкретни действия от страна на пенсионноосигурителните дружества. На проведеното заседание на Управителния съвет на Асоциацията на частните пенсионни фондове /АЧПФ/ се потвърди вече взетото решение от предишния управителен съвет. То е, че всички пенсионноосигурителни дружества ще предоставят информация в асоциацията за проблемите, с които са се сблъскали в отношенията си с НОИ по повод на вече сключените договори. Все още не е ясно кое дружество с какви проблеми ще счете за необходимо да запознае асоциацията. 
 
ЦЕЛТА НА ТАКОВА ДЕЙСТВИЕ Е, АКО ИМА ЕДНОТИПНИ ПРОБЛЕМИ ВЪВ ВСИЧКИ ПЕНСИОННООСИГУРИТЕЛНИ ДРУЖЕСТВА, ТЕ ДА БЪДАТ ИЗВЕДЕНИ В ПИСМО ОТ СТРАНА НА АСОЦИАЦИЯТА НА ПЕНСИОННИТЕ ФОНДОВЕ ДО НОИ 
С което ще се стартира един процес на дискусия с осигурителния институт за отстраняване на тези проблеми. Това определено е преди всичко в полза на осигурените лица, смятат частните фондове. Според тях е необходимо да се изчисти процесът за обмен на информация между НОИ и дружествата. Защото, когато се знаят истинските причини, може да се въздейства върху тях. 
Според представители на частните пенсионни дружества причините, поради които се забавят преводите, остават неизвестни за тях. Ние разбираме за съществуващите проблеми от информацията, която получаваме от работодателите и от страна на самите осигурени лица, заяви Даниела Петкова, главен изпълнителен директор на ПОК Доверие. Осигурените лица ни питат защо, след като са получили заплатите си и съответното уверение от работодателя, че дължимите вноски са преведели средствата в срок, то тези средства не са по сметките на индивидуалните им партиди, допълни Петкова. 
Факт е, че осигурителният институт е в 
 
НЕВЪЗМОЖНОСТ ДА СЪБИРА СОБСТВЕНИТЕ СИ ВНОСКИ 
и вероятно случаите, в които е имало забавяне, то се е дължало именно на трудната им събираемост. Неслучайно бяха въведени от началото на този година задължителната регистрация на трудовите договори и минималните осигурителни прагове. Идеята за криминализиране на неплащането на осигурителни вноски също беше един вид предложение за решаване на наболелия проблем. В крайна сметка не бива да се пренебрегват усилията, които осигурителният институт прави в тази посока. 
От друга страна обаче, потърпевши в случая са осигурените лица. 
 
ПОРАДИ НЕРЕДОВНИТЕ ПРЕВОДИ ТЕ СЕ ЛИШАВАТ ОТ, МАКАР И МАЛКИ ПО РАЗМЕР, ДОХОДИ ОТ ИНВЕСТИРАНЕТО НА ТЕХНИТЕ СРЕДСТВА 
Защото, ако вноската постъпи в частния пенсионен фонд, той съгласно своята инвестиционна политика ще направи инвестиция, която ще носи доходност през годините. 
В момента съгласно сключения договор Националният осигурителен институт събира вноските за професионалните и универсалните фондове. Вноската в универсалния пенсионен фонд е 2%. За професионалния тя е значително по-висока. Вноската, която постъпва по партидата на осигурените лица, работещи при условията на втора категория труд, е 7%, а тази за работещите при условията на първа категория - 12%. 
 
ЗА УСЛУГАТА ОСИГУРИТЕЛНИЯТ ИНСТИТУТ СИ УДЪРЖА ПО 3% ОТ СПОМЕНАТИТЕ ВЕЧЕ ВНОСКИ В ПРОФЕСИОНАЛНИЯ ФОНД 
Въпросът за трите процента се тълкува по различен начин от пенсионните дружества. Спорно е, дали НОИ трябва да бъде част от тази вноска или не. Но на този етап по-сериозен остава въпросът с вноската от 2% в универсалния фонд. Този въпрос е от изключителна важност и за самите осигурени, тъй като например 5 лева месечна вноска в капиталова схема е нещо крайно недостатъчно. 
Средствата от събраните осигурителни вноски от НОИ постъпват в специална депозитна сметка в БНБ, от която осигурителният институт дава разрешение за влизането им в частните фондове. Тези нареждания за съжаление обаче се бавят. 
Осигурителните вноски за лицата, работещи при условията на първа и втора категория труд, НОИ започва да превежда от 14 май 2001 г. В края на декември м. г. преведените осигурителни вноски по фондове са, както следва: табл.1 
На 29 март 2002 г. НОИ направи първия превод към универсалните пенсионни фондове на осигурителните вноски за лицата, имащи право да участват в универсален пенсионен фонд. Към 31 декември 2002 г. преведените вноски са, както следва: табл.2 
Спорен е въпросът точно какъв процент от всички осигурителни вноски се забавя. Сметките на различните дружества показват различно състояние на нещата, а според осигурителния институт постъпилите във фондовете пари са между 80 и 85%. Явно разрешението на този проблем ще дойде от взаимния диалог между пенсионноосигурителните дружества и Националния осигурителен институт. Дотогава пък осигурените лица ще трябва да проявят необходимото търпение. 
