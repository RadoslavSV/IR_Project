БАНКАТА ОБСЛУЖВА ПРИОРИТЕТНО ЗАСТРАХОВАТЕЛИ, ПЕНСИОННИ ФОНДОВЕ И ИНВЕСТИЦИОННИ ПОСРЕДНИЦИ 

ГЕРГАНА СТЕФАНОВА  

Б България Инвест държи близо 44% от привлечените средства на небанковия финансов сектор в цялата банкова система към края на 2002 г. и управлява над 103 млн. лв. финансови активи, заяви Олег Недялков, главен изпълнителен директор на банката. 
Привлечените средства от граждани са 34 млн. лв. и бележат ръст от 43% спрямо предходната година, а общата сума на кредитния портфейл на банката е 86.412 млн. лв. 
Сумата на балансовите активи се е увеличила с повече от 50% спрямо 2001 г. и е в размер на 272.066 млн. лв. Финансовата институция е приключила 2002 г. с 2.922 млн. лв. печалба. 
До края на март ще бъде открит нов клон на банката в Благоевград, съобщи Недялков. 
До края на годината банка България Инвест ще предложи на клиентите си и международните кредитни карти Мaestro и VISА. През миналата година се е удвоил броят на притежателите на дебитни карти до 35 000. За всички тях има сключена групова застраховка Злополука, обясни банкерът. 
 
ТАЗИ година ще се реши въпросът с данъчното облагане в животозастраховането. Имаме уверение за това от парламента, обяви още Олег Недялков. С промените в Закона за облагане доходите на физическите лица не беше разяснено как ще се третират средствата, които застрахованият ще получи при настъпването на застрахователно събитие или изтичането на срока на договора. Според поправките в закона освободените на входа пари ще бъдат облагани с 20% на изхода, а за дългосрочните договори ставката е 15%. Ако месечните разходи са над 10%, за горницата лицата не ползват данъчно облекчение, но при получаването на парите няма да дължат данък. За каква част от премията е ползвано данъчно облекчение и за каква не е, ще се доказва с декларация пред застрахователите, тъй като те служебно удържат данъка. 
 
СМЕТКИ 
СПОРЕД публикуваните данни от статистиката на БНБ общата сума на привлечените средства от небанкови финансови институции за цялата банкова система е 240.328 млн. лв. Като небанкови финансови институции се определят застрахователи, инвестиционни посредници, пенсионни фондове и ФБК. България Инвест е кредитна институция, ориентирана към финансовия бизнес у нас, коментираха резултатите й банкови специалисти. Тази ниша явно е приоритет на частната институция, тъй като банки от ранга на Биохим /която регистрира за 9-месечието 682 хил. лв. депозити от други финансови институции/, СИБАНК /3.5 млн. лв./, Росексим /5 млн. лв./, Сити банк /8 млн. лв./ показват доста по-ниски резултати от България Инвест. За сравнение - до края на септември м. г. банката регистрира 85.469 млн. лв. депозити от небанкови финансови институции. 
