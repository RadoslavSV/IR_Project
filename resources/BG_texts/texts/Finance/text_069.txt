ГРАФИКИТЕ са любимо занимание на много портфолио мениджъри по света, макар да е кристално ясно, че колкото по-дълъг е хоризонтът на анализа, толкова по-малко значение би трябвало да им се отделя. Логично колкото по-трейдърски е стилът на управление на един мениджър, толкова по-нефундаментално ориентирани са системите, които използва. Вторият ключов момент, в който съм твърдо убеден, е, че техническият анализ работи най-добре, когато фундаменталните фактори "спят". 2003 определено няма да бъде категоризирана като годината, в която "всичко е ясно от самото начало". Едва ли скоро ще има периоди като тези от средата на 90-те и от началото на 1999 до април 2000 г. Геополитическите рискове и софт-спот макроновините ще изкривяват максимално графиките. Единственият вариант да отговорим /все пак/ на въпроса, какви са целите през 2003 г., е да направим няколко генерални допускания. Войната в Ирак ще бъде единственото военно противопоставяне за годината, то ще продължи не повече от 2-3 месеца, цената на петрола ще се задържи между 32 и 40 USD за барел за не повече от 3 месеца, няма да има повече сринати небостъргачи, лихвите в Америка ще растат плавно до 2-2.5% до края на годината /инфлацията няма да надвиши 2.2%/, индустриалното производство е стабилизирано, а безработицата не надхвърля 6%. Ако горното се окаже приблизително вярно, можем да очакваме следното развитие на два от трите benchmark индекса на Уолстрийт: 
 
S&Р 500 
Опитите да се пробие ключовото ниво от 950 пункта /формирано около злополучните събития от 11 септември 2001 г./ няма да се увенчаят с успех, докато кризата в Ирак не приключи. Междувременно пробив под 750 пункта е напълно възможен. От средата на април - май би трябвало да настъпи стабилизиране на котировките и трайна консолидация над нивото 900 пункта. Лятно рали ще има само ако икономиката превключи от нулева на първа скорост и всякакви военни кризи останат в историята. Старата икономика ще бъде водеща в началото. Технологичните акции ще придобият смелост да поведат S&Р 500 над тези 950 и в крайна сметка да осигурят трайното преминаване на индекса в ценови канал 950-1160 пункта. Считам, че горните две стойности са основните параметри, които стриктно трябва да бъдат следени от средата до края на 2003 г. Ако третото и четвъртото тримесечие бият консенсуса и световният мир е факт, в края на 2003 г. /ноември - декември/ може да има допълнително ускорение на предпразничното рали и годината да приключи с 7-10% по-добре от горната ни цел /1160 пункта/. 
 
NАSDАQ 
Технологичните компании са в немилост. Повечето инвестиционни банки сочат 2003 г. като нулева за хай-тек производителите. Потреблението ще бъде на нивата от 2002 г. Биотехнологичните акции ще се представят по-добре. Телекомите и производителите на чипове ще са неутрални. Мрежите, оптичните технологии, производителите на технологично оборудване и част от Dot.com софтуера няма да удовлетворят инвеститорите. Софтуерните компании ще са леко над средното ниво. По подобие на сценария, валиден за S&Р 500, по време на Иракската война /ако има такава/ NАSDАQ ще се гмурне под 1100 пункта. За разумна долна граница на това движение може да се счита нивото около 1050 пункта. За разлика от S&Р 500 NАSDАQ чертае много ясен бичи канал от средата на юли м. г. Около средата на 2003 г. горната граница /съпротива/ ще отиде чисто теоретично на 1650-1700 пункта. Кризата в Персийския залив естествено ще отдалечи максимално реалната търговия от тези стойности. Дилемата на NАSDАQ до средата на годината е дали и кога /след войната/ ще успее да се консолидира пак в гореспоменатия рейндж. През третото тримесечие NАSDАQ отново ще стане ракета носител за фондовите мениджъри и пробив над 1650-1700 точки е напълно реален. Определено по-трудно е да се прогнозира какво ще бъде представянето на NАSDАQ в края на годината. Мисля, че този път имаме основание да сме оптимисти. Лошият сценарий е движение настрани с цели 1550-1760 пункта. Добрият: 1770-2116 пункта, или между 24 и 49% годишна доходност. 

