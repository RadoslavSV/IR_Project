С МУРАВЕЙ РАДЕВ, ДЕПУТАТ ОТ ОДС, РАЗГОВАРЯ ВИКТОРИЯ ЛАЗОВА  


 
 
 ГОСПОДИН РАДЕВ, ЩЕ ПОСТРАДА ЛИ ИКОНОМИКАТА НА БЪЛГАРИЯ ОТ ВОЕННИЯ КОНФЛИКТ, КОЙТО ВЕЧЕ ИЗГЛЕЖДА НЕИЗБЕЖЕН? 
- Ако протече бързо и приключи успешно за световната коалиция срещу Саддам Хюсеин, щетите за България ще бъдат много малки. Е, разбира се, ще засегне някои стоки и услуги. Но негативните последици ще бъдат много по-малки, отколкото бяха онези във войната в Косово, защото тя бе на границите на страната ни и беше много продължителна. Така че не предвиждам особени сътресения в областта на икономиката дори при затягане на военните действия, въпреки че няма да е приятно. От друга страна, нашето външно вземане от Ирак, което е много солидна сума - най-голямата от всички задължения към България, ще бъде уредено в къс срок след приключване на конфликта. 
 
ТОВА ЛИ Е ШАНСЪТ ДА СИ ВЪРНЕМ ДЪЛГА ОТ ИРАК? 
- Да, защото нашият проблем, поради който ние до този момент не можехме да получим нито цент от това задължение, се нарича Саддам Хюсеин. Премахването на Саддам Хюсеин премахва проблема пред връщането на тези пари в България. Казвам го съвсем категорично, тъй като още преди години ни беше недвусмислено заявявано, че в момента, когато той не е вече на власт в Ирак, може бързо да стартира процедурата по издължаване. 
 
ЧИЕ Е ТОВА ЗАЯВЛЕНИЕ, НА ООН ЛИ? 
- Не, от страна на САЩ. Знаете, че Ирак беше и продължава да е ембаргова страна и до голяма степен от САЩ зависи, и разбира се, от ООН начинът, по който Ирак се издължава към своите кредитори. В системата, свързана с доставка на гориво срещу храни и лекарства, България не беше включена именно заради съпротивата на САЩ. 
 
ЗАЩО САЩ БЯХА ПРОТИВ НАШИТЕ ВЗЕМАНИЯ? 
- Най-вече заради това, че основната сума от този дълг се дължи на български износ на специална продукция. Има и предоставяни финансови заеми на Ирак. Общият дълг не е натрупан еднократно. В златните години на зрелия социализъм, когато България, като част от бившия соцлагер и деен участник на Варшавския договор, е подпомагала явно и неявно, а понякога съвсем криминално много терористични режими в света и натрупа доста вземания от тях. Впоследствие нямаше как да бъдат възстановени именно поради характера на дейността на България в тези страни. 
 
ПО ВРЕМЕТО, КОГАТО БЯХТЕ ФИНАНСОВ МИНИСТЪР, ВОДИЛИ ЛИ СТЕ ПРЕГОВОРИ ЗА ИРАКСКИЯ ДЪЛГ? 
- Водих неофициални разговори с американски дипломати и представители на държавната власт. Навсякъде отговорът бе - да, но след Саддам Хюсеин. 
 
КОЛКО Е ПРИЗНАТИЯТ ДЪЛГ ВПРОЧЕМ? 
- Безспорно е задължението за 1.4 млрд. USD. Оттам нагоре останалата сума е спорна, но не е 1.7 млрд. USD. 
 
ПРИ УСПЕШЕН РАЗВОЙ КАКЪВ РАЗМЕР ОТ БОРЧА ЩЕ МОЖЕМ СЪС СИГУРНОСТ ДА ПОЛУЧИМ? 
- Не зная защо Милен Велчев не вижда възможност за 100% връщане на иракски дълг. Би трябвало точно той да го вижда, нямам обяснение за подобно отстъпление. Един финансов министър предварително да се откаже да получи цялата си сума, не бих се наел да квалифицирам. Но няма никакви причини да не сме с настойчива позиция за връщане на всички суми, а не на част от тях. За безспорните, признати и от двете страни суми връщането трябва да започне незабавно, а за разликата - да се проведат при подходящи условия съответните преговори и да се докажат нашите претенции. 
 
КАТО СХЕМА КАК ТРЯБВА ДА ПРОТЕКАТ ЕВЕНТУАЛНИТЕ ПРЕГОВОРИ И С КОГО? 
- След като Саддам изчезне от политическата сцена, Ирак ще се превърне в нормална държава и с нея директно може да бъдат уточнени и подписвани споразумения за издължаване на вземанията ни. Това е много богата държава и тя никога не е отказала да възстановява на страната ни тези средства до 1.4 млрд. USD, но знаете за ембаргото. Оттам нагоре трябва да се преговаря. 
 
КОЛКО Е БОРЧЪТ НИ ОТ ЛИБИЯ И ЗАЩО НЕ УСПЯХМЕ ДА СЕ ДОГОВОРИМ С ТАЗИ СТРАНА ДОСЕГА? 
- Официалните задължения на Либия към България са по-малко от 50 млн. USD. В същото време претенциите на българските дружества - Експомед и Техноекспортстрой, надхвърлят 400 млн. USD. Те се оспорват от либийската страна, а са резултат от дейност, която не може да бъде ембаргова - там е строено и трябва да бъде платено. 
 
КАКВИ ДРУГИ ВЗЕМАНИЯ ОЧАКВА БЪЛГАРИЯ? 
- Те са много малки и голяма част са от страните от третия свят - повечето са африкански държави. От 4-5 г. има много голям натиск преди всичко от Световната банка за опрощаването на тези задължения. Нашето правителство бе подложено на масиран натиск от Световната банка, МВФ и изобщо от международните финансови институции да се присъединим към инициативата за опрощаването им. Аз никога не приех и отстоявах интересите на страната с мотива: да, разбираме и се присъединяваме към хуманните цели на подобно опрощаване. Но тъй като България не е Швейцария, при това към същите тези държави ние имаме дългове, предложих: намалете нашите официални задължения към вас до размера на нашите вземания от африканските страни. Защото иначе трябваше да опрощаваме, но да оставим нашите задължения към държави, които отдавна са надскочили финансовите си проблеми. 
 
ЗА ПАРИЖКИЯ КЛУБ ЛИ СТАВА ДУМА? 
- Да. Но те не се съгласиха. А сега вече няма смисъл от такава схема, защото до 2-3 години няма да имаме дълг към Парижкия клуб, освен да се мисли за някаква редукция с Германия. 
