СКАНДАЛИ, СТРАХОВЕ, СПАД, РАЗПРОДАЖБИ И НАДЕЖДИ, ПОКУПКИ, ШЕМЕТНИ СДЕЛКИ, ПЕЧАЛБИ - НИЩО НОВО НА УОЛСТРИЙТ ПРЕЗ ГОДИНАТА 

ЦВЕТОСЛАВ ЦАЧЕВ  

 
ИЗМИНАЛАТА година беше прекалено много изпъстрена с лоши новини и събития. Затова и краят й се посреща с надеждите за коренен обрат на икономическите и политическите процеси в света. Причините са много и най-разнообразни. Реакцията на фондовите пазари през годината също се отличаваше с характерния за рецесия спад. Повечето от борсовите индекси по света за трети пореден път отчетоха загуби за година. Те се движеха в една посока с икономиките на развитите страни - надолу и все по-надолу. Рецесията обаче се оказа с по-слаби темпове от предходната 2001 г. Въпреки това котировките на акциите в САЩ и Европа докоснаха, макар и за момент, най-ниските стойности за последните пет години и половина. А Япония, азиатският икономически мастодонт, за пореден път потвърди очакванията на песимистите с реформи на думи и очаквания, затъването в блатото на необслужваните корпоративни дългове и 19-годишното дъно на NIККЕI. 
 
ВОЙНАТА 
Международният тероризъм не отпусна хватката си въпреки ударите, които му бяха нанесени. Кървави атентати бяха водещи в новинарските емисии. Взривовете се пренесоха от Източния бряг до курортния остров Бали, от чеченските планини до Москва. Финансовите центрове останаха встрани от експлозии и разрушения, но информационните канали не лишиха пода на никоя борса по света от кадри, които напомнят срива на Световния търговски център - само на метри от Уолстрийт. И котировките бавно, но упорито отчитаха всичко това по пътя надолу към рекордните годишни нива. Ситуацията по света не се подобри след 11 септември. Напротив! Останаха прекалено много неизвестни, при това на фона на горящи точки като Палестина, Афганистан. 
* Северна Корея разгласи програмата си за обогатяване на уран и наруши договореностите си със САЩ и съседните си страни от 1994 г. Сателитните снимки на ядрените съоръжения на Пхенян засилват страха от оръжията за масово унищожение и пак въпросът накъде отплава поредният самолетоносач - към Персийския залив, или ще подпре бреговете на Южна Корея като инструмент за политически и военен натиск. 
* Военното отстраняване на режима на Саддам Хюсеин става все по-вероятно, а първите месеци на новата година са най-подходящото време за това. Оръжейните инспекции на ООН в Ирак не откриха нищо през последния месец на 2002 г. След годините на закани и ембарго Западът в лицето на администрациите на Буш и Блеър изглежда решен да се справи с непокорната страна в Близкия изток. За ужас и за... радост на борсите. 
Цената на петрола извървя дълъг път - следвана по петите от котировките на нефтените гиганти, за да приключи годината като фактор, който само пречи на икономическия подем. Перспективите за повишаване на енергийните разходи остават и през следващите месеци, заедно със страховете от разгаряне на военен конфликт в Близкия изток. Инвеститорите многократно се хвърляха през миналата година да разпродават акции и да ги заменят с по-сигурните вложения в злато и облигации заради поредния сигнал за война. Индексите натрупаха прекалено голяма доза "Ирак", докато котировките започнаха все по-слабо да реагират на този дразнител. Притесненията за войната бяха един от ключовите фактори, които свалиха индексите в Европа и САЩ до най-ниските им стойности за последните пет и половина години. И когато в началото на октомври инвеститорите решиха, че е настъпил подходящият момент да попазаруват малко от обезценените акции, почти никой не обръщаше заслуженото внимание на все още предстоящата война. Дали ще се потвърди максимата, че когато Америка е във война, котировките на Уолстрийт се качват, е въпрос с развитие през следващите месеци. И с много "ако" около него. През по-голямата част на годината книжата на компаниите от отбранителната промишленост бяха едни от любимците на борсите - в очакване на тоновете метал и огън, които ще бъдат хвърлени над Ирак. Военната индустрия беше предпочитана и като един от секторите, засегнати най-слабо от икономическата рецесия. И с основание, тъй като няма спокойствие по света, а САЩ продължават да влагат стотици милиарди за оръжия. Акциите на водещите оръжейни доставчици, както и останалите "убежищни инвестиции" не пропуснаха да отстъпят от завоюваните си позиции през октомври и ноември, когато индексите отскочиха от минимумите си. 
 
ВЪЗСТАНОВЯВАНЕТО НА ПАЗАРИТЕ... 
Осемте поредни седмици на покачване на индексите на Уолстрийт направо си станаха историческо постижение. Скептиците не очакваха то да продължи толкова и залагаха на обрат. Оптимистите също очакваха по-рано техническите корекции през ноември. Мащабите на това 2-месечно покачване изненадваха с убедеността на инвеститорите, че най-лошото вече е минало и обезценката на акциите /особено на технологичните/ вече няма накъде да се развива. Затова и в него постепенно се вгради и потенциалът за очакваното предколедно покачване. 
Ралито в края на годината се дължеше повече на импулсивните покупки, отколкото на икономически фундаменти. Компаниите със дългосрочен спад по правило водеха нагоре пазарите, въпреки че често нямаше никакви основания за покупки. Телекоми и технологични компании се представяха отлично. Но много нямаха основания за това. Щатската телефонна компания ВellSouth натрупа внушителните 44% и "зарадва" инвеститорите си със спад на приходите и печалбите. 
Дребните корекции на фона на историческия тренд обаче са задължителни, а неизвестните са част от пазарните принципи. Затова и често оценките на анализаторите се разминават под прав ъгъл с действителността. А това през 2002 г. беше често явление. Възстановяването на котировките през 8-те седмици /с повече от 20% за основните индекси в САЩ и Европа/ донякъде носеше и разминаването на прогнозите с действителността. Второто тримесечие на 2002 г. донесе прекалено много лоши корпоративни резултати. Освен счетоводните спекулации и огромните фалити. Третото пък изненада с доста по-добри печалби от очакваните не само защото анализаторите бяха свалили прогнозите си, следвайки икономическия тренд. А и защото рекордно ниските лихвени равнища продължиха да стимулират потреблението на стоки с дълготрайна употреба като автомобили и жилища - оттам и благоприятен ефект за свързаните отрасли. Американците не престанаха да се държат като двигателя на щатската икономика /непременно трябва да ги добавим като фактор за ръст и за страните износителки за САЩ/ и не спряха да купуват. Въпреки многото фактори против - влошаването на търговския баланс, проинфлационните фактори в страната и не на последно място по сериозност - очакванията за война, които отдръпват хората от магазините. Възстановяването на котировките рано или късно трябваше да последва и подобряването на икономическата среда. 
 
... И НА ИКОНОМИКИТЕ 
Един от многото примери за разминаването на действителността с очакванията през миналата година - пул на реномираното списание Тhe Еconomist в края на 2001 г. вади следните прогнози за икономическия ръст: в САЩ от скромните 0.6%, за еврозоната от 1%, а японската икономика "трябваше" да се свие с 0.8%. Действителността е много различна, въпреки че още не са готови данните за цялата 2002 г. 
Движението на цените на производител в САЩ отразяваше най-характерния момент за щатската икономика през 2002 г. - излишъка на производствен капацитет. Затова и почти през цялата година инфлационният натиск от цените на производител остана пренебрежимо малък при формирането на очакванията за ценови ръст и при определянето на монетарната политика в страната. Естествено не липсваха и сътресения - октомврийските данни дори поуплашиха икономистите с големия ръст от 1.1% през месеца. За играчите този показател носи едновременно усмивки, но и притеснения. От една страна, няма нищо по-хубаво за печалбите, когато производителите вдигат цените - печалбите им се качват. Но едва ли има икономист, който да не си помисли за Федералния резерв, когато се спомене думата инфлация - при това с мисълта, че стратезите на централната банка ще повишат бързо лихвените проценти. 
Цифрите показват още нещо - октомврийското ниво на цените на производител са изравнени с равнището от януари 2001 г., или най-високото за последната година и половина. Цените се възстановяват и конкуренцията поотпуска натиска си, но най-важното е, че Федералният резерв не се уплаши от инфлацията и свали лихвите през ноември. Защо? Най-вече заради "енергийния" характер на ценовия скок. Сянката на поредната война в Персийския залив качва бързо котировките на нефта. Все пак не трябва да се отделя кой знае какво внимание на цените на производител - през изминалата година те не успяха да създадат сериозна тревога за икономистите. В действителност бизнесът не увеличи производството си и печалбите останаха слаби. Изводът за инвеститорите - съществуващото производствено оборудване не се използваше по особено печеливш начин. 
Развитието на ценовата ситуация в края на годината, а и през повечето време на 2002-ра показва, че не съществуваха условия за натиск върху потреблението и търговията на дребно. Федералният резерв на САЩ няма условия за притеснения, когато става дума за инфлация. Централните банкери на еврозоната също се отърсиха от призрака на покачващите се цени. 
Икономиката и финансовите пазари се разминаха изцяло. И за радост на всички, защото историята досега доказваше стабилна връзка между сривовете на капиталовите пазари и реалната икономика. Когато такива трусове настанат, ефектът се разпространява чрез фалити на банки и сериозни трудности с кредитирането. Голямата изненада на 2002 г. е, че това пак не стана след двете предходни години за загуби за Уолстрийт. Пенсионните фондове, застрахователните дружества и огромното мнозинство частни инвеститори понесоха големи загуби. Банките обаче се оказаха много по-жизнеспособни в сравнение с миналото. 
 
МАЩАБИТЕ НА ЗАГУБИТЕ 
Нещата всъщност не бяха никак добри за инвеститорите през годината. 2002 г. стана третата поредна със спад на индексите. Около 20% станаха загубите на пазарна капитализация от края на 2001 г., а от рекордните нива в началото на 2000 г. - почти половината. Трилиони долари са единствено спомен в портфейлите на големи и дребни инвеститори само в САЩ. Сметките за загуби в японски йени за борсата в Токио пък не влизат в никой калкулатор. 
Тогава и играчите на борсите имаха значително по-големи основания да наказват мениджърите на компаниите с освобождаването на позициите си. Загубите на индексите през 2002 г. отразяват не негативните финансови резултати, а падналите очаквания и несбъднати надежди. В края на 2001 г. анализаторите бяха значително по-оптимистично настроени за изминалата година - прогнозираше се ръст на печалбите с 15%. Е, реалната ситуацията нямаше да е толкова розова, защото тези цифри не включват отписванията на активи и най-вече положителната репутация при сливанията. Несъмнено лятото на разпродажбите накара анализаторите да свалят преценките си. 
 
НЕСЪМНЕНО ПРЕЗ ПО-ГОЛЯМАТА ЧАСТ НА ГОДИНАТА ИНВЕСТИТОРИ И АНАЛИЗАТОРИ СЕ ЧУДЕХА КАК ДА ВПИШАТ В СЛОЖНАТА ФОРМУЛА НА ФОНДОВИТЕ ПАЗАРИ И НЕИЗВЕСТНАТА ВЕЛИЧИНА - ВОЙНА В ЗАЛИВА 2. 
 
НЯКОИ КОМПАНИИ КАТО ОRАСLЕ, LUСЕNТ И СISСО СКОЧИХА С ПОВЕЧЕ ОТ 30%. ВЪПРЕКИ ТОВА В ДОЛАРОВО ОТНОШЕНИЕ ПОКАЧВАНЕТО ОСТАНА СКРОМНО. ОRАСLЕ НАПРИМЕР ПРЕМИНА ПСИХОЛОГИЧЕСКА ГРАНИЦА И ОТ 8 USD ДОСТИГНА 11. 
 
ПРОГНОЗИРА СЕ, ЧЕ АМЕРИКА ЩЕ ДОСТИГНЕ ВНУШИТЕЛНИЯ ЗА ГОДИНА НА РЕЦЕСИЯ РЪСТ ОТ 2.4%, ЯПОНИЯ ЩЕ ОТЧЕТЕ СПАД ОТ 0.5%, А ЕВРОЗОНАТА ЩЕ СЕ ПРЕДСТАВИ ЗЛЕ С ЕДВА 0.7% ПОКАЧВАНЕ НА БВП. ДАННИТЕ ЗА ДРУГИ СТРАНИ, КАТО ВЕЛИКОБРИТАНИЯ, КАНАДА, АВСТРАЛИЯ И РАЗВИВАЩИТЕ СЕ ПАЗАРИ, СЪЩО НЕ ГОВОРЯТ ЗА ГОДИНА НА РЕЦЕСИЯ. 
 
ВЪПРОСЪТ С КОРПОРАТИВНИТЕ ПЕЧАЛБИ Е ДАЛЕЧ ПО-ДОБРА НОВИНА ЗА ИНВЕСТИТОРИТЕ. АНАЛИЗАТОРИТЕ ПРЕДВИЖДАТ 8% ГОДИШЕН РЪСТ НА ПЕЧАЛБИТЕ НА ФИРМИТЕ, КОИТО ФОРМИРАТ S&Р 500 ПРЕЗ 2002 Г. ТОВА Е ЗНАЧИТЕЛНО ПО-ДОБРЕ ОТ РЕЗУЛТАТИТЕ ЗА ПРЕДХОДНАТА ГОДИНА, КОГАТО НАЙ-ГОЛЕМИТЕ ПУБЛИЧНИ ДРУЖЕСТВА В САЩ ОТБЕЛЯЗАХА 18% СРИВ НА ПЕЧАЛБИТЕ СИ. 
 
Добра или лоша година стана 2002? Несъмнено натрупаните загуби в реалния сектор и на борсите са прекалено тежки, за да бъдат преглътнати безболезнено от инвеститорите. А перспективите за мъчително възстановяване не са никак радостни. Значи за пореден път всеки ще трябва да си прави оценката на своята база - загуби, печалби или пропуснати ползи. Тогава 2002 г. може да се окаже добра за "стари финансови вълци" като Сорос, които дебнеха за редките изключителни възможности, без да прекаляват с ентусиазъм. За инвестиционните фондове годината е повече от ужасна, но и изключенията не са малко. Инвеститорите пък преоткриха възникващите пазари въпреки аржентинския синдром. Средният американец или европеец загуби част от богатството си, но това не му попречи да се радва на празниците през декември. Защото дойде новата 2003 г. и тя може би ще прекъсне черната 3-годишна серия на загуби. 
