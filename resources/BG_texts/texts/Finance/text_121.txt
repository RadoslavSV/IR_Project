 ЛЮБОМИР ЛЕКОВ, INVЕSТОR.ВG 
 
ИМА ИНВЕСТИТОРИ, НО ТЕ СЕ НАСОЧВАТ НАВЪН 
СЛЕД срутването на пирамидите българинът мина от едната крайност в другата - от доверчивост към супер недоверчивост. Това е една от причините в момента той да избягва ролята на дребен инвеститор. В последните години обаче се заформя много сериозна група професионални инвеститори, която за съжаление насочва капиталите и усилията си на външните пазари. Просто българският капиталов пазар е много малък. А това е така, защото поредица правителства не разбират ползата от него. 
Въпреки съмненията на управляващата класа, че у нас има професионални инвеститори, те са факт, но не откриват възможности за инвестиции тук. Затова българските инвеститори все повече ще бъдат атакувани с възможности за инвестиции в чужбина. Пример е започналото предлагане на акциите на Рioneer Funds чрез Булбанк. По този начин ние ще финансираме чужди компании и чужди икономики. В същото време българските акции поскъпват вече 20 месеца, но ситуацията не се използва от правителството. Самото поскъпването до голяма степен се дължи именно на дефицита на качествени акции на борсата. 
Когато обаче види с очите си примери за реално спечелени пари от такива инвестиции, българинът ще преодолее страха си да инвестира в ценни книжа. Напълно е възможно след време в България да се развие гръцкият синдром. В южната ни съседка допреди три години над 25% от населението играеше на борсата. Гражданите се заразяват от мълвата, че там се печели, появява се психоза от продължителното покачване на акциите. На този етап обаче трудно може да се случи същото у нас. Въпреки че е налице възходящ тренд на борсата, няма достатъчно предлагане на акции, а и населението не е толкова платежоспособно. 
 
НИКОЛАЙ МАРТИНОВ, КАРОЛ АД 
 
ПРОБЛЕМЪТ Е ЛИПСАТА НА СРЕДНА КЛАСА 
ЗА да стане българинът инвеститор, в страната трябва да има солидна прослойка от средна класа със стабилни спестявания, на която в голяма степен разчита капиталовият пазар. За 10 г. обаче спестяванията на мнозинството хора се стопиха. Когато се натрупат отново, при тези ниски лихви на банковите депозити хората неизбежно ще се обърнат към фондовия пазар. В началото вероятно към по-нискорискови инвестиции - дългови книжа или по-консервативни фондове, после и към български акции. Проблемът e да не стане прекалено късно, когато цените на пазара станат прекалено високи. 
Погрешно е да се мисли, че българинът не разбира от инвестиции на капиталовия пазар. Младото поколение, което учи или вече завършва университет, постепенно се връща на пазара. Проявяват интерес какво става на борсата, четат информацията, която се разпространява публично. Тези хора съзнават, че това е начинът парите им да работят за тях, а не те да работят за пари. И че никой няма да ги направи богати, а грижата за парите им пада на техните плещи. Който е по-активен, рано или късно постига успех. 
 
ГЕОРГИ ТОДОРОВ, ИНВЕСТИЦИОНЕН ПОСРЕДНИК ФАР 
 
ЩЕ МИНАТ 10 ГОДИНИ ПРЕДИ ДА СЕ ЗАИГРАЕ НА БОРСАТА 
ДЕЙСТВИТЕЛНО масовият български инвеститор все още няма свободни средства, които да вложи на борсата. Но има достатъчно средни инвеститори, които имат средствата, но или не познават условията и спецификата на капиталовия пазар, или заради тежката законова уредба избягват участието си на този пазар. Предпочитат да държат свободните си пари в ДЦК или в банкови влогове, да ги влагат в някаква търговия или дори да ги крият под дюшеците. В момента капиталовият ни пазар е свръхрегулиран и това за мен е основният проблем. Но дори и да осъществим радикална дерегулация, трябва да мине доста време, за да се обърнат българите масово към фондовата борса. 
Аз винаги давам за пример Гърция и Кипър. При тях борсовият бум е съвсем пресен, но дойде след 15-20 години бързо икономическо развитие. На Гърция бяха необходими над 10 години членство в Европейския съюз, за да придобие масовият грък достатъчно спестявания и култура в тази област и да започне да си влага свободните средства на фондовия пазар. Затова моята прогноза е: българинът ще стане инвеститор, но поне след 10 години. 
