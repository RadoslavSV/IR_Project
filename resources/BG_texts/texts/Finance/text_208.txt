КОЙТО УПРАВЛЯВА ДАНЪЧНАТА АДМИНИСТРАЦИЯ, ТРЯБВА ДА УДЪЛЖАВА РЕВИЗИИТЕ 

 ГОСПОДИН ДЖЕБУРИ, ПРЕДЛОЖИХТЕ КОМПРОМИСЕН ВАРИАНТ КОЙ ДА УДЪЛЖАВА СРОКА НА РЕВИЗИИТЕ, С НЕГО ЩЕ СЕ ИЗБЕГНАТ ЛИ СУБЕКТИВНИТЕ РЕШЕНИЯ? 
- Параграф 4 от проекта за промени в ДПК регламентира кой дава последното удължаване на срока за ревизиите. Смятаме,че е правилно решението да се дава от главния данъчен директор като лице, което управлява данъчната администрация. Принципът министърът на финансите да се явява като арбитър и до някаква степен контрольор върху това да не се прекалява, да не се взимат субективни решения и наистина администрацията да работи в полза на данъчно регистрираните субекти, а не против тях е добър и правилен. Ето защо предлагам административно разрешението да дава данъчният директор, но единствено и само след съгласуване с министъра на финансите. Така ще се постигне желанието на парламента, от една страна, да има независим арбитър в лицето на министъра, а от друга - регламентираността на задълженията на данъчния директор. 
 
КРИТИКУВАТ ВИ ОБАЧЕ, ЧЕ ТОЗИ ТЕКСТ ПРОТИВОРЕЧИ НА ЕВРОПЕЙСКАТА ХАРТА ЗА ОСНОВНИТЕ ПРАВА. 
- Европейското законодателство изисква добра практика, включително в данъчната администрация, но никъде не се казва, че добра практика са кратки срокове или въобще някакви срокове. Освен това изменението на закона няма нищо общо със сроковете. Въпреки това искам да подчертая, че в цяла Европа, с изключение на Франция, въобще няма срокове за данъчните ревизии. А дори във Франция има препоръчителен срок от 3 до 12 месеца максимум. Не смятам, че във всички останали страни членки на Европейския съюз данъчната практика е лоша. 
 
АКО ВСЕ ПАК МНОЗИНСТВОТО НЕ ВИ ПОДКРЕПИ... 
- Ще продължим активно да обсъждаме кое е най-правилното, тъй като моето предложение не повтаря минали предложения, които са били отхвърляни. Уверен съм, че мнозинството ще подкрепи своя закон - не забравяйте, че правителството и мнозинството сме един екип и си подкрепяме предложенията, там където са правилно обосновани и в съответствие с конституцията и българското законодателство. 
 
ЗАЩО НАСТОЯВАТЕ МИНИСТЪРЪТ НА ФИНАНСИТЕ ДА ДАВА СТАНОВИЩА ЗА ОБЛАГАНЕТО, А НЕ ДАНЪЧНИТЕ? 
- Главна данъчна дирекция е администрацията, която се занимава със събиране на данъците. Тя не изгражда политиката. Финансовата политика се изгражда от министъра на финансите и това е лицето, което може да преценява по какъв начин трябва да бъдат тълкувани данъчните закони, там където има възможност, така че да се подобри максимално инвестиционният климат. А данъчната администрация изпълнява волята на управляващото мнозинство, на Народното събрание, залегнала в законите ни. Интересуват ни абсолютно всички забележки и имаме желанието законът да бъде най-добрият възможен и да получи максимална подкрепа. Затова срокът за предложенията по проектозакона е удължен и още веднъж до второто четене ще бъдат прегледани текстовете, за да се постигнат най-добрите редакции. 
 
НЕ ПРОТИВОРЕЧИ ЛИ РЕГЛАМЕНТЪТ ПО СИДО НА КОНСТИТУЦИЯТА? 
- При регламента, който сме предложили, по СИДО сме използвали най-добрата практика в света. Не съм съгласен, че той противоречи на нашата конституция. Безспорно спогодбите стоят над българското законодателство. Но всички те казват къде се облагат доходите на чуждестранните лица -в България или в страната, където те са регистрирани. Как се облагат обаче, отдавна сме закъснели да посочим със законова рамка. В Дания, Франция, Италия, Норвегия, Швеция, Австрия се прилага системата на възстановяване на данъка. Това означава, че данъкът се заплаща в съответствие с местното законодателство, след това чуждестранното лице предявява пред данъчната администрация иск да бъде приложена спогодбата и тя преценява дали този данък да бъде възстановен. В някои държави се прилага и системата на удържане на данък по съответната спогодба - например във Великобритания. Но подчертавам, нейните органи преценяват дали молбата е основателна. Точно такава процедура е предвидена в нашия чл. 116е. Това е по-модерният и по-добрият начин, който улеснява чуждестранните лица. Текстът предвижда нашата данъчна администрация да дава отговор в рамките на един месец дали може да се приложи спогодбата, а не съответният данъчен закон. 
 
ОЩЕ НЕ СА ПРИЕТИ СЕГАШНИТЕ ПРОМЕНИ НА ДПК, А СЕ ЗАДАВАТ НОВИ ПОПРАВКИ НА ДПК ПРЕЗ ЛЯТОТО, ЗАЩО? 
- Започнали сме да изготвяме следващите промени, но те не са в окончателен вид. Те ще са свързани с Националната агенция за приходите. Както знаете, един от нейните принципи е да съвмести ролята за събиране на социалните осигуровки с тази по събирането на данъците. В тази връзка ще е необходима и промяна в ДПК, тъй като сега редът за осигуряването е регламентиран в Кодекса за задължителното обществено осигуряване. 
