ОТ 4 МАРТ СИСТЕМАТА КЛИЕНТ-БРОКЕР СТАВА ДОСТЪПНА ЗА ВСИЧКИ 

ПРЕЗ миналата седмица на БФБ-София започна така нареченото нашествие на СОВОS-ите. По много от ликвидните позиции на брокерските терминали започнаха да се появяват изненадващо оферти продава или купува, въведени под името СОВОS вместо под обичайните номера на брокери от един или друг инвестиционен посредник член на борсата. 
Експерименталният двуседмичен период, в който клиентите на няколко избрани посредника можеха сами да въвеждат поръчките си, приключи. Ентусиазмът на инвеститорите, които могат сами да въвеждат поръчки, е голям и нарастващ. Не е допусната нито една грешка, не е оспорена нито една сделка, информираха от БФБ-София и уточниха, че общо включилите се в пробния период инвеститори са около 20. Обнадеждени от това, членовете на съвета на директорите на БФБ-София в петък, 21 февруари, приеха вече съгласувания с Държавната комисия по ценните книжа Правилник за работа на новата базирана на Интернет система СОВОS /Сlient order-book online system/. Взето е и решение от 4 март системата да стартира вече за всички желаещи - членове на борсата и техни клиенти. Техническото доближаване на БФБ до крайните клиенти вече е факт. 
Досега всички инвеститори, желаещи да търгуват с ценни книжа, регистрирани на БФБ, трябваше да ходят до офисите на инвестиционните посредници членове на борсата и присъствено да подават своите поръчки за покупка или продажба. Съществуващото законодателство допуска подаването им и дистанционно /например по телефон, с SМS или факс/, но все пак поръчката трябваше да бъде подписана впоследствие от клиента. Представете си какво означава това за жител на малък град или село, в който няма офис или клон на посредник - член на борсата. Той може да търгува валута, акции или опции в Ню Йорк по Интернет в реално време, а у нас трябва да бие път до столицата или друг голям град за всяка своя поръчка. Неслучайно една година след въвеждането на такава система в Московската междубанкова валутна борса ликвидността се е удвоила, а много хора, които са търгували с подобни системи в чужбина, са се обърнали към московската борса. Сега и у нас присъствието в офиса и подписването на хартия за потребителите на СОВОS е еднократно само при сключването на договор за покупко-продажба на ценни книжа. 
Впечатлението в ИП Карол /посредника, който най-активно взе участие в тестването на новата система/ е, че това води до неколкократно увеличение на поръчките. Някои от най-опитните ни клиенти получиха сертификат за системата брокер-клиент и въвеждат от 150 до 200 поръчки на ден, общо за петте дни на миналата седмица поръчките от тях са над 600, конкретизира за в. ПАРИ Николай Мартинов от ИП Карол. Според него СОВОS върши перфектна работа за въвеждане на поръчки, въпреки че има някои дребни дефекти. 
Почти всички запитани потребители на СОВОS дават положителни мнения и приветстват новата услуга на борсата. Забележките им са свързани с по-малките възможности за подробност на информацията, която получава клиентът в сравнение с брокера. Например виждат се само най-добрите оферти купува/продава по дадена позиция, а не всички налични бидове и аскове, и при това не се вижда за какви бройки /лотове/ са тези оферти. Може да се изкарат и наблюдават само двайсетина позиции, което всъщност съвсем не е малко дори и за най-изпечените спекуланти. Но както каза един от пробните потребители на СОВОS: за 50 лева годишно - толкоз. Единични оплаквания има и от прекъсване на системата, но това вече е повече проблем на Интернет доставчика на конкретния потребител. Забелязани са и отделни неправилни изписвания на ценовите ограничения. 
 
МЕРКИТЕ ЗА СИГУРНОСТ 
В новата система има сървър за сигурност, който проверява всеки потребител по Интернет дали има сертификат, базиран на Закона за електронния подпис. БФБ-София издава три вида сертификати - за клиент на инвестиционен посредник или банка, за брокер и за администратор. Последният ще е оторизиран от инвестиционния посредник да дава правата на първите двама. Ако проверката на сертификата е успешна, сървърът изгражда връзка към търговската система на борсата. 
Клиентът чрез своя браузър предава поръчката към сървъра за сигурност, който се визуализира на брокерския терминал. Брокерът преценява дали да потвърди или не поръчката, и ако я потвърди, тя преминава през интерфейса в търговската система на борсата, където евентуално се сключва сделката, и по обратния път двете страни получават потвърждение. 
На този етап, докато клиентите нямат изградени навици, филтрирането на техните оферти от брокерите е важно и за двете страни. Понякога се налага брокерът да проверява някоя по-смела поръчка чрез запитване до клиента. Дали например не е объркал цена купува с цена продава и след потвърждение, че "грешката е вярна" и инвеститорът действително желае агресивно да купува - поръчката бива потвърдена. Впоследствие контролът ще намалява и ще се свежда само до чисто технически - дали няма нарушение на ценовия коридор, дали се продават бройки, които са налични, и т.н. 
