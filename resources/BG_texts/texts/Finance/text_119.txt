АКТИВНА ТЪРГОВИЯ КАЧИ ОТНОВО АКЦИИТЕ НА АЛБЕНА ДО 13 ЛЕВА 

КИРИЛ ДИМИТРОВ  


 
ЕЧЕ повече от седмица тейк профит настроенията владеят фондовата борса, цените по ликвидните позиции слабо се променят, а индексът SОFIХ продължава да си стои на ключовото ниво от 210 пункта. За търгуваните обеми също има какво да се желае. От дружествата в SОFIХ вчера само две бяха обект на по-засилена търговия - любимите на инвеститорите в последно време Софарма и Албена. Интересът към курортния комплекс бързо повиши цените до 13 лева, което е близо до абсолютния връх по тази позиция и показва, че при раздвижване на борсата можем да очакваме нови рекорди. Общо се изтъргуваха 810 броя акции. Среднопретеглената цена вчера беше 12.92 лева, което прави приличен растеж от 2.22%. 
Софарма също поскъпна, макар че за всяка от трите сделки за деня цената падаше с по 5 стотинки, средно за деня тя беше 14.35, което е с един процент по-високо от вторник. Това обаче не пречи позицията да се нареди на почетното четвърто място в класацията на губещите с 4.67% спад за една седмица. 
При печелившите в същата класация на първо място е Оргахим. Добрите финансови показатели и потенциалът за стабилен растеж правят дружеството все по силен кандидат за включване в SОFIХ. Търсенето от един посредник вчера вдигна средната цена с 13.40% до 10.83 лева, а максималната стигна 11 лева, което на седмична база означава 22 процента нагоре. От тютюневите компании сделки имаше единствено с акции на Пловдив БТ на цени 1.90 и 2.00 лева. Дружеството е с печалба 498 хил. лв., сочат данните от отчета за четвъртото тримесечие на миналата година. 
На компенсаторния фронт и вчера беше тихо в унисон със затишието на приватизационния сегмент. През борсата минаха под 700 хиляди бонове и записи, а цената леко се вдигна до 23.70% от номинала. 
 
РЕЗУЛТАТИ 
 
АЛЕН МАК ОТЧИТА ЛЕКА ПЕЧАЛБА 
КОЗМЕТИЧНАТА фабрика Ален мак в Пловдив отчита минимална печалба от 166 хил. лв. за 2002 г., или 3.4 ст. на акция, показва предварителният отчет на дружеството, внесен в ДКЦК и БФБ-София. През последното тримесечие на м. г. Ален мак АД е стопило с една трета печалбата си, която към края на септември беше 247 хил. лв., но все пак остава с положителен резултат в сравнение със загубата от 3.376 млн. лв. за 2001 г. 
След приключилото през октомври м. г. увеличение на капитала мажоритарният собственик Ефектен унд Финанц-България вече държи 99.5% от капитала на Ален мак. В края на м. г. акциите на дружеството се търгуваха на борсата по 12 лв., но от януари досега сделки с тях не са осъществени. 
Според неодитирания отчет към края на декември предприятието е реализирало годишни приходи от дейността в размер на 39 млн. лв., на практика без промяна спрямо 2001 г. 
