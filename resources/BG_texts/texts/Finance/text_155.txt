ИНВЕСТИТОРИТЕ ДЪРЖАТ ГОЛЕМИ ПОЗИЦИИ В ДЪЛГ НА РАЗВИТИТЕ ДЪРЖАВИ, РАСТАТ РИСКОВЕТЕ ОТ РЕЗКИ РАЗПРОДАЖБИ 

ЦВЕТОСЛАВ ЦАЧЕВ  

ЦЕНИТЕ на правителствените облигации на САЩ и на страните от ЕС паднаха рязко в края на миналата седмица, с което се сложи край на трите поредни сесии на поскъпване. Доходността на книжата, която се променя в обратна зависимост спрямо цените, се покачи заради намалелите притеснения от предстояща война в Залива. Инвеститорите си поеха глътка въздух след доклада на Ханс Бликс, ръководителя на оръжейните инспекции на ООН в Ирак, в който се казва, че все още няма открити оръжия за масово унищожение. 
Доходността на 2-годишните щатски облигации се покачи до 1.61% в петък, след като ден по-рано слезе до рекордно ниското ниво в историята от 1.54%. Петгодишните книжа също носеха повече доход на собствениците си - 2.94%. Сочените за бенчмарк 10-годишни облигации достигнаха доходност от 3.96%, а най-дългосрочните 30-годишните - 4.89%. Подобна беше и тенденцията при дълговите книжа на страните от еврозоната. Доходността на германските 2-годишни облигации също се възстанови от историческия минимум и се повиши с 6.5 базисни пункта до 2.43%. С над 6 базисни пункта пък се качи доходът на 10-годишните книжа до 3.97%. 
 
МАЛКОТО ПОКАЧВАНЕ НА ЦЕНИТЕ НА ОБЛИГАЦИИТЕ ОТ ЕВРОЗОНАТА ИЗПРЕВАРИ ПРЕДСТАВЯНЕТО НА КНИЖАТА НА ВЕЛИКОБРИТАНИЯ, ТЪЙ КАТО ИГРАЧИТЕ ВЛАГАХА В ЦЕНИТЕ ИМ НОВО НАМАЛЯВАНЕ НА ЛИХВИТЕ ОТ ЕЦБ 
След като Вank of Еngland свали цената на кредита в началото на месеца, инвеститорите очакват тази мярка да бъде повторена и от централните банкери в еврозоната. Затова и въпреки покачването на доходността на краткосрочния дълг в петък тя остава много близо до рекордните дъна. 
Като цяло за миналата седмица цените на държавния дълг на САЩ отчетоха покачване, а в основата му бяха няколкото сесии, изпълнени с притеснения за наближаваща война срещу Ирак. Инвеститорите купуваха облигациите с висок рейтинг, без да се интересуват от макроикономическите показатели за САЩ, които през седмицата успяха да очертаят една по-приятна картина спрямо предишните месеци. Търговията на дребно и промишленото производство дадоха повод да се смята, че през настоящото тримесечие е възможно ръстът на БВП да достигне 3% на годишна база. Котировките на дълговите книжа на САЩ обаче не отчитат в голяма степен тези надежди. 
В Европа ситуацията е доста по-различна. Положителните макроикономически новини предимно липсват, а индикациите, които дават проучванията, сочат задълбочаване на икономическите проблеми. Стигна се дори дотам, да се говори за повторно навлизане в рецесия за германската икономика. Редовният тримесечен доклад на ВoЕ пък намали прогнозите за растеж. 
 
СПОРЕД ТРЕЙДЪРИ ИНВЕСТИТОРИТЕ ИМАТ ПРЕКАЛЕНО ГОЛЕМИ ПОЗИЦИИ В ПРАВИТЕЛСТВЕНИТЕ ОБЛИГАЦИИ НА РАЗВИТИТЕ СТРАНИ И В МОМЕНТА ЗАПОЧВАТ ДА ГИ ПРОДАВАТ, ЗА ДА СЕ ОСВОБОДЯТ ОТ ЧАСТ ОТ ТЯХ 
Те ги натрупаха, освобождавайки инвестициите си в акции. Последният спад на доходността на книжата през миналата седмица направи пазара прекалено чувствителен на резките разпродажби, които се очакват при подобряване на геополитическата ситуация. Играчите изтълкуваха последния доклад на Бликс като леко отпускане на напрежението, но все още преобладава предпазливостта. Отлагането на военните действия само увеличава периода на несигурност, а това подкрепя допълнително правителствените облигации. 
