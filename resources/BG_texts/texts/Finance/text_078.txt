СЪОТНОШЕНИЕТО ДЪЛГ/БВП Е 60.5%, КОЕТО ДОБЛИЖАВА СТАНДАРТИТЕ В ЕС 

ПЕТЪР РАДКОВ  


 
ВЪНШНИЯТ дълг на правителството към края на ноември 2002 г. възлиза на 8.394 млрд. USD. В тази сума според методологията на оценка на външните задължения на кабинета се отчитат външният дълг и държавно гарантираният дълг, т. е. поетите от Министерството на финансите гаранции по кредити от чужбина. Спрямо края на 2001 г. външните задължения на кабинета намаляват нетно със 130.3 млн. USD, сочат данните от месечния бюлетин на МФ - Държавен дълг. Спадът в брутния размер на дълга се дължи на отрицателното нетно външно финансиране, сочат данните на финансовото ведомство. За периода януари-ноември 2002 г. новото външно финансиране е 515.3 млн. лв., докато плащанията по главницата са 1.131 млрд. лв. Допълнително лихвените плащания през този период са 598.5 млн. лв. 
Стойността на ключовия макроикономически показател, идентифициращ съотношението дълг/БВП, в края на ноември е 60.5%, което е с 0.2% по-малко спрямо октомври. При разграничаване на този показател по признака външен държавен дълг/БВП и вътрешен държавен дълг/БВП стойностите му съответно са 53.7 и 6.8%. Тези показатели се базират на прогнозиран за 2002 г. номинален БВП в щатски долари в размер на 30.783 млрд. USD. 
В структурата на дълга по видове кредити все още най-голям е относителният дял на дълга към Лондонския клуб, т. нар. брейди дълг, въпреки спада му в резултат на двете суапови операции, извършени през миналата година. Делът на този дълг към общите външни задължения на правителството е 29.6% спрямо над 55% за края на 2002 г. На второ място в структурата на дълга по видове кредити е относителният дял на дълга в глобални и в еврооблигации - 28%. Този към МВФ слабо намалява и достига 12.1%. Задълженията към Световната банка са 10.2%, докато тези към Парижкия клуб и Европейския съюз са съответно 3.4 и 4.6%. 
Във валутната структура няма съществени изменения, сочат данните на финансовото ведомство. За разлика от валутната структура лихвената претърпява съществени изменения, основният фактор за което е преструктурирането на дълг с плаващи лихви - брейди облигации, за дълг с фиксирани лихви - глобални облигации. Към края на ноември 2002 г. задълженията с фиксирани лихви са 36.8%, което е 25 процентни пункта повече от края 2001 г. 
В структурата на общия дълг на кабинета относителният дял на външния дълг е 88.8%, а на вътрешния дълг - 11.2%. Запазва се наблюдаваната тенденция за нарастване дела на вътрешния дълг. Това е следствие на провежданата политика по преодоляване на съществуващия дисбаланс между вътрешния и външния дълг на страната, посочват от МФ. За целта се поддържа положително вътрешно и отрицателно външно финансиране. 
 
ПЛАЩАНИЯТА ПО ВЪНШНИЯ ДЪЛГ ПРЕЗ 2003 Г. 
Прогнозираните от МФ общи плащания по външния дълг през 2003 г. са 1.601 млрд. лв. В това число се отчитат както лихвените плащания, така и тези по главниците. Като цяло през 2003 г. очакванията са да се погаси дълг на стойност 860 млн. лв., а изплатените лихви от кабинета към външни кредитори да бъдат на стойност 741 млн. лв. Общият размер на плащанията по главницата е 860 млн. лв., докато тези по лихвите - 741 млн. лв. 
Най-голямото натоварване на финансите на страната, в това число бюджет и валутни резерви, е налице през първото тримесечие, юли и септември. От бюджета се извършват лихвените плащания към чуждите кредитори, а от валутния резерв - тези по главницата. През първите три месеца на 2003 г. общите лихвени и погасителни плащания са, както следва: 401, 156 и 141 млн. лв. За юли и септември те са 293 и 177 млн. лв., сочат данните на МФ. От бюджета най-много пари ще изтекат през януари и юли - съответно 276 и 170 млн. лв. 
Бремето на дълга по месеци е най-ниско за април, октомври и ноември, сочат данните на МФ. През април и октомври страната ще изплати по 39 млн. лв., докато през ноември 31 млн. лв. 
Според дилъри това, че най-голямата тежест на плащанията по външния дълг се формира през първото тримесечие на годината, е добре, тъй като тогава паричният пазар има изключително висока ликвидност. И това ще позволи на финансовото ведомство да емитира допълнително количество ДЦК, с което да облекчи бюджета. В бюлетина си МФ публикува и календара на емисиите на ДЦК през 2003 г. В него се наблюдава увеличаване обема на новоемитирания вътрешен дълг. 
