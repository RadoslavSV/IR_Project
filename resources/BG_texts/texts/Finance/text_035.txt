ФИНАНСОВИЯТ ПЛАН НА ДЪРЖАВАТА Е АМБИЦИОЗЕН И ИЗПЪЛНИМ 

ПРОФ. Д. Ф. Н. ПЕТКО ГАНЧЕВ*  


 
ПЪРВИЯТ и изходен принцип на всеки бюджет трябва да бъде неговата реалистичност. Независимо от критиките на представителите на МВФ, мотивирани от общите и стандартни за всяка икономика предписания, които дава фондът, а също така независимо от критиките отдясно и отляво на опозицията и дежурните обвинения на различните синдикати, 
 
БЮДЖЕТЪТ НА БЪЛГАРИЯ ЗА 2003 Г. Е РЕАЛИСТИЧЕН 
Той отчита реалните възможности на страната, на нейната икономика, растежа на БВП за 2001-2002 г. и тенденциите за 2003 г. Така за 2001 г. темпът на растеж е 4.0%, а номиналното изражение на БВП е 29 617.7 млн. лв., за 2002 г. темпът на растеж е 4.2% с очаквано номинално изражение на БВП от 32 606.8 млн. лв. Отчитайки този стабилен, макар и лек подем на националната икономика, правителството на НДСВ и ДПС очаква реален растеж от 4.8% и обем на БВП от 35 285.5 млн. лв. Отчитайки също така разликата между темповете на заетостта и получените производствени резултати, може да се констатира, че нараства и производителността на труда - за 2002 г. с повече от 4.6%. Стремежът на правителството, подкрепян и от изискванията на МВФ, е за нисък бюджетен дефицит, който за 2003 г. според разчетите е 0.7% от БВП. Инфлацията през последните години се стабилизира на ниски нива и няма да надвишава 3.5% за 2003 г. 
Този бюджет е реалистичен, защото отчита въздействията на външната и вътрешната икономическа среда. 
Най-мощната икономика на света - американската, през последните две години навлезе в рецесия. Слаб е и растежът на силно обвързаната с нея икономика на страните от ЕС. Тук движението е от 0.4 до 0.1%. Доколкото нашето стопанство през последните години е изключително ориентирано към тези пазари и зони, естествено е да се отчитат и неблагоприятните въздействия, които се отразяват върху обемите и характера на външнотърговския ни обмен. 
Може да се констатира със съжаление, че не са уредени практическите въпроси на нашите икономически и външнотърговски отношения с Русия и постсъветското пространство. 
 
ЗА СВЕДЕНИЕ РУСИЯ ПРЕЗ ТЕЗИ ГОДИНИ СЕ НАМИРА В ИКОНОМИЧЕСКИ ПОДЕМ. В ИКОНОМИЧЕСКИ ПОДЕМ - НЕЩО ПОВЕЧЕ, В НЕУДЪРЖИМ ВЪЗХОД Е КИТАЙСКАТА ИКОНОМИКА, А СЪЩО И ТАЗИ НА ИНДИЯ 
Активизирането на нашите икономически и търговски отношения с тези мощни икономически блокове, без да престава процесът на нашето икономическо интегриране в системата на ЕС, ще открие мощни резерви за експорт и нарастване на реалните доходи на държавата. 
Към характеристиките на вътрешната среда накратко трябва да посочим огромната маса декапитализирани и задлъжнели държавни и частни предприятия. Не трябва да се забравят повече от 17% безработни - 645 000 души, от които над 600 хиляди получаващи социални помощи. 
Размерите на сивата или сенчестата икономика според различни данни варират между 40 и 60%. Това означава преди всичко, че наетите на работа получават минимални работни заплати, които не се облагат с данък общ доход. На много от тях не се дават и не се регистрират трудови договори - следва, че не се дават и никакви здравни осигуровки и не се плащат никакви данъци от работодателите. Всичко това рефлектира както върху данъчните и осигурителните постъпления в бюджета, така и върху самите работещи в системата на сивата икономика. Така обществото се самоизяжда. Затова бюджетът за 2003 г. е призван да оздрави вътрешната среда на силно криминализираната икономика през предните 11 години на прехода, когато замислите се проваляха от недомислиците на крайно либерализираните подходи. 
Вторият и основен принцип на бюджет 2003 е неговата 
 
СТРАТЕГИЧНОСТ 
Той не само следва логиката и тенденциите от тази година, но извежда акцентите, предлага приоритетите и подготвя предпоставките за реализация на по-високите показатели на бюджет 2004 и бюджет 2005. Така за 2004 г. темпът на икономически растеж трябва да бъде 5.3%, инфлацията - 3.5%, БВП да надхвърли 38 430.5 млн. лв. За 2005 г. тези показатели са следните: темп на икономически растеж - 5.3%, инфлация - 3.5%, БВП - 41 799.7 млн. лв. Краткосрочната прогноза, която ляга в основата на този проект за следващите две години, е обоснована върху базата на тенденциите за стабилизиране на европейската и световната икономика, очакванията за по-висок експорт, намален бюджетен дефицит и намален дял на външния дълг под 50% от БВП. Предприетите мерки и получените положителни резултати от продажбата на външния дълг чрез еврооблигации, затягането на митническия контрол /само за първите 6 м. от 2002 г. митниците преизпълниха годишния си план за митнически сборове с повече от 60 млн. лв./ и на финансовата дисциплина и спирането на кранчетата на много безумни разходи дават надежда, че този процес ще продължи и през следващите години. 
Трети важен принцип на бюджет 2003, който осигурява неговата рационалност и справедливост, е 
 
БАЛАНСИРАНОСТТА 
му в пространството, т. е. пропорционалното разпределение в направленията на отделните секторни политики, а също така на различните нива на системата на бюджетните организации и системата на управлението на обществото. Може определено да се твърди, че почти навсякъде има нарастване на държавните субсидии в проценти. Даже и там, където се запазва процентът на субсидията от 2002 г., е налице реално нарастване, защото расте масата на БВП. Така, ако за 2002 г. делът за образование е бил 3.8%, което се е равнявало на 1271 млн. лв., то за 2003 г. при същия дял субсидията за образованието вече се равнява на 1353 млн. лв., т. е. почти със 100 млн. лв. повече. Тук трябва да се отчете, че в резултат от оптимизиране на структурата на началното и средното образование заетите в тази сфера са с 1774 души по-малко. По същия начин стои въпросът и с бюджета на здравеопазването, който запазва дела си, равен на 4% от БВП, но нараства в абсолютен размер от 1322.3 млн. лв. на 1415.6 млн. лв. 
Четвъртият основен принцип, без който не може да бъде разбрана логиката на бюджет 2003, е принципът за стратегия на водещото звено. В бюджет 2003 това водещо звено е 
 
СОЦИАЛНАТА ПОЛИТИКА НА ПРАВИТЕЛСТВОТО. 
За първи път в новата ни история правителството на България въвежда като водещ принцип активна социална политика, която не просто следва непрекъснато свиващата се икономика, а е призвана да осигури трудова заетост и да задвижи икономиката. 
В центъра на новата социална политика на правителството е заложена програмата От "социални помощи към трудова заетост". Само по тази програма, която трябва да осигури работа на повече от 100 000 души през 2003 г., са предвидени 217.6 млн. лв. Предвижда се главно да бъдат въвлечени в различни дейности по благоустройство и инфраструктурни проекти хора предимно с ниска квалификация, трайно безработни и такива, които не са набрали необходимите точки за пенсиониране за оставащи 1-2 г. Като цяло относителният дял на бюджета на Министерството на труда и социалната политика от общия държавен бюджет е 13.9% при сравнение за 2002 г. 13%, или 4905.2 млн. лв. Тук трябва да се добавят също така и част от средствата, които са предвидени за Министерството на регионалното развитие и благоустройството и които също са значително повишени от 1% за 2002 г. на 1.9% за 2003 г. Не трябва да се пропуска и фактът, че редица от инфраструктурните проекти и подобряване на околната среда в селищата, които са приоритет на Министерството на околната среда и водите, също са начин за реализиране на социални програми. По това направление от МОСВ е предвидена целева субсидия за общините за 30 млн. лв. Разпределението на тези средства ще става действително справедливо за всички онези, които не могат да се трудят - болни, инвалиди, пенсионери, учещи се и т. н. 
 
НА ВСИЧКИ, КОИТО МОГАТ ДА СЕ ТРУДЯТ, ДЪРЖАВАТА ЩЕ СЪЗДАДЕ УСЛОВИЯ ДА ПРАВЯТ ТОВА. 
Онези пък, които могат да се трудят, но не желаят да го правят, ще бъдат лишавани от социални помощи 
Към социалната политика на правителството трябва да се добави, че през 2003 г. се предвижда реално увеличение на заплатите на заетите в бюджетната сфера с 10.4%, а на пенсиите с 8.5%. Ръстът на доходите ще бъде стимулиран и с измененията в Закона за данъка на физическите лица, Корпоративния данък, ДДС и ДОО. Минималната заплата, необлагаема с данък, ще бъде 110 лв. 
Едни от най-оспорваните в бюджет 2003 са 
 
СУБСИДИИТЕ ЗА ОБЩИНИТЕ 
Тук претенциите са много и постоянно се тиражират в публичното пространство. Нека видим обаче реалностите. Като цяло бюджетът на общините за 2003 г. е в размер на 1526.1 млн. лв., докато за 2002 г. той е бил в размер на 1451.9 млн. лв., т. е. има нарастване с 5.1% спрямо 2002 г. Според новия подход на финансиране на държавните дейности по утвърдените стандарти чрез общинските бюджети без капиталовите разходи то ще бъде в размер на 1003.7 млн. лв. при съпоставима база от 1009.4 млн. лв. за 2002 г. Или формално с 5.7 млн. лв. по-малко, равно на 0.6% от общата субсидия. Веднага обаче трябва да се напомни, че 
 
ВСИЧКИ СРЕДСТВА ЗА СОЦИАЛНИ ДЕЙНОСТИ И СОЦИАЛНО ПОДПОМАГАНЕ СА ИЗВАДЕНИ ОТ СЪСТАВА НА ОБЩИНСКИТЕ БЮДЖЕТИ 
а те заемаха значителна част от тях при наличието на огромен брой безработни. Тези средства в размер на 334.9 млн. лв. ще бъдат на централно разпореждане от МТСП и неговите областни и общински подразделения. Освен това съвсем наскоро правителството реши да отпусне допълнително 30 млн. лв. целева субсидия за капиталови разходи и още 3 млн. лв. за четвъртокласната пътна мрежа, за която се грижат съответните общини. Не трябва да се забравя съзнателно, че правителството категорично се задължи да изплати всички разходи на общините до края на финансовата 2002 г. в размер на 140 млн. лв., след като беше направило това през 2001 г. в размер на 110 млн. лв. Целта е да се изчистят всички стари задължения и разпореждането с бюджет 2003 да започне на чисто. 
Такива са съвсем накратко основните моменти на бюджет 2003. Колкото до претенциите, които му се отправят, те са продукт на теснопартийни и групови интереси, които не искат да се приемат и да се спазват правилата на една действително правова и демократична система, а да продължава агонията на обществото за сметка на техните незаконно натрупвани богатства. Но ако иска да управлява и в следващите години и действително да възроди и модернизира България, коалицията НДСВ и ДПС трябва решително да провежда своята политика. 
__________ 
 
* Авторът е народен представител от НДСВ в 39-ото НС 
 

