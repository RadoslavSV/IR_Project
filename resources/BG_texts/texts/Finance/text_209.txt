Нарастващият търговски дефицит на Щатите натежа върху долара
"ДНЕВНИК" 23/2 - 16:15 ч.

Доларът претърпя доста неуспехи на фона на лошите данни, слабите цени на акциите и продължаващите напрежения на геополитическия фронт, които допринесоха до покачване на еврото до 1.0850. Неуспехите обаче не бяха толкова сериозни, че да доведат до непосредствена опасност за излизане на европейската валута от тесните граници, в които прекара втора седмица. 
Перспективите за американската икономика станаха още по-мрачни, след като данните показаха ценова инфлация (цените на едро са се повишили с най-голяма скорост от десет години насам през януари +1.6% срещу декемврийски спад с 0.1%), все още незадоволителен пазар на труда и нараснал търговския дефицит на 44.24 млрд долара, при 40.10 млрд за ноември. Всичко това стана непосредствен повод за бързо разпродаване на долари. Нарастващият дефицит показа, че американската икономика продължава да забавя растежа в сравнение с търговските си партньори и нарастващия дълг създава допълнителен натиск на долара. 
Доларът продължи да поевтинява спрямо йената въпреки страхове от интервенция на японската централна банка, достигайки отново 118 в четвъртък. След това обаче слуховете за интервенция изиграха добра роля в помощ на долара и бяхме свидетели на леко отблъскване в петък над 118.70 йени за долар. 
Британският паунд достигна нов четиригодишен минимум към еврото от 0.6800 в четвъртък и се срина до 1.5900 долара за паунд след публикуването на по-слаби от очакваните данни за продажбите на дребно за януари на острова. Предупредителни сигнали от страна на потреблението дадоха индикация за продължаване на тест на нивото 0.6800 -0.6820. Рязката обезценка на паунда напомня, че Комитетът по монетарна политика отново ще свали лихвите през май. 
Новините и мненията от еврозоната бяха по-скоро оптимистични. Според германския финансов министър Айхел в еврозоната е малко вероятно да настъпи рецесия. Ситуацията с Ирак, която се очаква да засегне световната икономика, би се отразила на цените на петрола, но се разчита на колективно справяне с проблема от страните членки. 
ZЕW индексът на Германия излезе по-висок от очакванията. Въпреки това обаче мнението за германската икономика бе, че тя ще се свие през второто тримесечие на 2003 и икономическата ситуация ще продължи да е нестабилна. 
В началото на следващата седмица ще излязат данните за текущата сметка на еврозоната за декември. Бизнес климатът на Германия се очаква във вторник под формата на ИФО индекса за февруари. Данните се очаква да потвърди добрият ZЕW индекс, в противен случай ще се изтълкува в полза на долара. В сряда се очаква информация продажбите на дребно за Италия и БВП на Великобритания. В четвъртък интересни данни са индексът на производствените цени и индексът за бизнес климата на Франция. В петък ще излязат данни за безработицата на Франция, БВП на Италия, бизнес климата на еврозоната, индекса на потребителските цени на еврозоната за януари и първа стойност за февруари. 
Технически съотношението евро/долар продължи да се движи в тесни граници, ограничен от нивата 1.0670 и 1.0850. Опитът за корекция под 1.07 бе бързо прекратен след слухове за централни банки, купуващи под 1.07. Дневната графика на евродолар е направила формация “флагче”, което при тест на 1.0860 може да бъде пробито за нагоре с цел 1.14. Преди пробив на 1.09 обаче е рано за откриване на дълги европозиции. Стратегията продължава да е неутрална, но може да се играе и “рейндж” т.е покупки около 1.07 и продажби на 1.09. Корекция е немислима без траен пробив на 1.07. 
