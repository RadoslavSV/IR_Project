Препоръчителният сметкоплан е неудачен за отчитане на разчетите с НОИ
БИСЕР РАЙНОВ 20/1 - 18:21 ч.

   

 

Сметкопланът, който дадено предприятие използва, т.нар. индивидуален сметкоплан, е основа на счетоводната му система. От подбора и класификацията на сметките в него до голяма степен зависи както ефикасността на отчетния процес, така и информационните възможности на счетоводната система. 

През 2002 г. комисията по счетоводно законодателство към Института на дипломираните експерт-счетоводители в България разработи и предложи на Министерството на финансите Националният съвет по счетоводство да приеме сметкоплан за стопанската дейност. Той беше приет от съвета и вече почти година се използва от компаниите, работещи в реалния сектор. Важна особеност на този сметкоплан е това, че има препоръчителен характер, което означава, че използването му е въпрос на избор от страна на предприятията. Практиката показа, че повечето компании не се възползваха от възможността да запазят сметките от Националния сметкоплан, който беше в сила до началото на 2002 г., и адаптираха счетоводните си системи в съответствие с препоръчителния сметкоплан. 

Безспорно силна страна на препоръчителния сметкоплан е фактът, че може да се използва за прилагане на Международните счетоводни стандарти. Прилагането му в практиката показа обаче, че наред с преимуществата си той има и недостатъци. 

Един от разделите на индивидуалния сметкоплан, съществуващ във всички предприятия, е този за отчитането на отношенията с Националния осигурителен институт. В препоръчителния сметкоплан, одобрен от националния съвет по счетоводство, разчетните отношения между предприятията и Националния осигурителен институт намират счетоводен израз по сметките от група 46 "Разчети с осигурители". Включените в групата сметки обаче предполагат систематизиране на счетоводната информация по един начин, който не кореспондира с информационните потребности на ръководителите на стопанските предприятия и счетоводните отдели в тях. 

Така например в групата са включени сметки, чиито наименования съответстват на наименованията на фондовете на държавното обществено осигуряване (ДОО). Използването на тези сметки ще породи необходимост първо да се определи размерът на осигурителните вноски за всеки един от фондовете на ДОО, а след това те да се сумират, за да бъде изготвено платежното нареждане за паричния превод, с който дължимите за периода суми ще бъдат преведени по сметка на НОИ. Това безспорно ще утежни счетоводния процес, като същевременно ще създаде един разрез на счетоводната информация, който няма да намери практическо приложение в дейността на предприятието. 

Тъй като примерният сметкоплан има препоръчителен характер, посочените в него сметки могат да бъдат заменени с други. За да кореспондират тези сметки с потребностите на практиката, по тях трябва да се набира информация, даваща отговор на въпросите: 

Какъв е размерът на осигурителните вноски за сметка на работодателя и този за сметка на наетите от него лица? Отговорът на поставения въпрос ще позволи да се определят сумите, които трябва да бъдат удържани от трудовото възнаграждение на работниците и служителите в предприятието. 

Какъв е размерът на дължимите за периода от работодателя и наетите от него лица социално осигурителни вноски? Отговорът на този въпрос ще позволи да бъде изготвено платежното нареждане за извършване на паричния превод, с който ще бъде погасено възникналото с изплащането на трудовите възнаграждения осигурително задължение. 

С оглед на казаното сметките в група 46 "Разчети с осигурители" в индивидуалния сметкоплан на предприятието биха могли да се структурират по следния начин: 


с/ка Разчети с държавното обществено осигуряване 

ан. с/ка Осигурителни вноски за собственика, 

ан. с/ка Работници и служители родени преди 31.12.1959 г. 

ан. с/ка Осигурителни вноски за сметка на работодателя 

ан.с/ка Осигурителни вноски за сметка на осигурените лица 

ан.с/ка Работници и служители родени след 31.12.1959 г. 

ан.с/ка Осигурителни вноски за сметка на работодателя 

ан.с/ка Осигурителни вноски за сметка на осигурените лица 


с/ка Разчети за допълнително задължително пенсионно осигуряване 

ан.с/ка Осигурителни вноски за сметка на работодателя 

ан.с/ка Осигурителни вноски за сметка на осигурените лица 


с/ка Лихви начислени в полза на НОИ 


с/ка Еднократни помощи и обезщетения 


с/ка Разчети за здравно осигуряване 

ан.с/ка Осигурителни вноски за собственика 

ан.с/ка Осигурителни вноски за сметка на работодателя 

ан.с/ка Осигурителни вноски за сметка на осигурените лица 


с/ка Разчети за доброволно осигуряване 


Така предложената структура на сметките от група 46 "Разчети с осигурители" ще даде възможност по аналитичните сметки, отразяващи информация за осигурителните вноски за сметка на наетите лица, да се набира информация за сумите, които трябва да им бъдат удържани при изплащане на трудовите възнаграждения. Информацията по сметките "Разчети с държавното обществено осигуряване" и "Разчети за допълнително задължително пенсионно осигуряване" пък ще се използва за попълване на платежните нареждания, с които ще се погаси възникналото осигурително задължение. 



