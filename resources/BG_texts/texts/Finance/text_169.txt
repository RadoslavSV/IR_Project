Емисия: Четвъртък, 6 Януари 2000
                    
                  Финансовият министър Муравей Радев: Европа иска агенция да 
                  следи как й харчим парите
                  Засега ЕС е обещал около 250 млн. евро от 
                  предприсъединителните фондове
                  ПЕТЯ МИНКОВА
                  Европейският съюз е поискал от Министерството на финансите 
                  (МФ) да създаде специална агенция, за да следи дали парите, 
                  които съюзът дава на България, се харчат правилно. Това съобщи 
                  министър Муравей Радев след срещата на премиера Иван Костов 
                  със зам.-министрите и шефове на управления и дирекции към 
                  финансовото ведомство вчера.
                  Премиерът поиска срещата, за да даде инструкции по 
                  структурните и персоналните промени в министерството. Те се 
                  налагали, тъй като екипът на Муравей Радев щял да воюва на 
                  няколко фронта едновременно, които са съдбоносни за страната. 
                  Те ще преговарят с всички международни финансови институции, 
                  ще следят дали 3-годишната програма се изпълнява и ще 
                  преговарят с ЕС. Част от структурните промени са досегашните 
                  управления да станат агенции.
                  “Промените са най-вече в посока на изпълнителни агенции, тъй 
                  като МФ наистина напоследък се превърна в един огромен 
                  конгломерат от дейности, които не са само финансови”, обясни 
                  Радев след срещата. 
                  Според него Европейският съюз ще ни дава все повече 
                  безвъзмездни помощи по линия на програмата ФАР и по 
                  предприсъединителните фондове. ”Агенцията е нещо, което искат 
                  от Европа. Те искат тези средства да бъдат управлявани по 
                  подходящ начин в България, да бъдат сигурни в правилното 
                  управление на тези средства. Те искат една агенция която да 
                  извършва предварителен финансов контрол по отпускането и 
                  изразходването на парите”, беше категоричен Радев.
                  Той уточни пред “Монитор”, че парите от ЕС за 2000 г. не са 
                  “постоянна величина”, а се отпускат след разглеждане на 
                  съответни проекти. “Колкото повече проекти отговарят на 
                  изискванията на ЕС, толкова повече средства ще дойдат тук”, 
                  поясни финансовият министър. Засега Европейският съюз е обещал 
                  около 250 млн. евро по линия на предприсъединителните фондове.
                  “Досегашното управление Държавен финансов контрол (ДФК) може 
                  да изпълнява много успешно функциите на агенция, която ще 
                  контролира парите от ЕС”, смята Радев. Според него ще има и 
                  нов закон за ДФК, който ще обедини новата концепция за 
                  контролните институции, каквато е и Сметната палата.

                        Новите агенции 
                        Държавен и финансов контрол
                        Бюрото за финансово разузнаване
                        Дирекцията за контрол върху хазарта
                        Дирекцията за застрахователен надзор
                        Главна данъчна дирекция (все още под въпрос, според 
                        министър Радев)
                        Агенция за държавните вземания.

                  Според Радев новите институции ще бъдат оглавени от хора, 
                  чието единствено задължение ще е “спазването и строгото 
                  съблюдаване на закона”. Преговарям с много хора, които да 
                  отговорят най-точно на нуждите и на новите функции на 
                  министерството, обясни финансовият министър. Рокадите щели да 
                  станат ясни съвсем скоро.
