ПОДПИСВАМЕ ЗА ОЩЕ 240 МЛН. ЕUR ПО ПРОГРАМАТА, СРЕД СЕДЕМТЕ ПРОЕКТА Е И АВТОМАГИСТРАЛА ЛЮЛИН 

ВИКТОРИЯ ЛАЗОВА  

САМО 1 135 352 ЕUR са изплатени по предприсъединителната програма ИСПА до края на 2002 г., а одобрените договори от Брюксел са на стойност 10.5 млн. ЕUR. Изпълнението е 10.83%, съобщи Боряна Пенчева, директор на дирекция Управление на средствата от Европейския съюз в Министерството на финансите. Програмата стартира от 2000 г. и досега са подписани 9 финансови меморандума за 673.5 млн. ЕUR. По усвояването на средствата от ИСПА пред България са само Полша 
/33.49%/ и Румъния /23.07/, каза Пенчева. Тя обаче не изключи, че освен дългосрочността на проектите и сложния механизъм, по който се отпускат парите за тях, у нас е имало и известно забавяне по вина на администрацията. 
Още седем финансови меморандума по програма ИСПА на стойност 240 млн. ЕUR ще бъдат подписани на 21 януари 
Шест от проектите са за изграждане на канализационни колектори и пречиствателни станции на отпадни води. Седмият е за автомагистрала Люлин, която удължава софийския Околовръстен път в посока София - Скопие и към Гърция. Стойността му е 148 млн. ЕUR. 
По програма ИСПА се подписват финансови меморандуми за всеки отделен проект за разлика от процедурите по ФАР, където финансовият меморандум е един за всички проекти. В края на миналата година финансовият министър Милен Велчев и ръководителят на делегацията на Европейската комисия у нас Димитрис Куркулас подписаха финансов меморандум по програма ФАР 2002 на стойност 94.9 млн. ЕUR. Толкова се предвиждат и за ФАР 2003 срещу 65 млн. за 2000 и 82.8 млн. за 2001 г. 
През май 2002 г. с решение на правителството е одобрена Стратегия за участието на България в Структурните фондове и Кохезионния фонд на ЕС 
която следващата седмица ще може да се види на сайта на финансовото министерство. 
Целта ни е да затворим глава 21 с Европейския съюз - Регионална политика и координация на структурните инструменти, по време на гръцкото председателство на съюза. 
 
СПРАВКА В. ПАРИ 
Министърът на финансите е национален координатор на помощта от ЕС от 5 септември 2002 г. България получава средства по три европейски програми - ИСПА, ФАР и САПАРД. От тях само САПАРД е децентрализирана към Министерството на земеделието и горите. През септември 2002 г. към МФ е създадена дирекция Управление на средствата от ЕС, в която работят 19 експерти. Управляващи органи на четирите регионални програми ще са министерствата на регионалното развитие и благоустройството, на икономиката, на труда и социалната политика и на земеделието и горите. 
 

