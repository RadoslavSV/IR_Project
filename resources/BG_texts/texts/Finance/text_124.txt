НАРАСНАЛИЯТ ДЪРЖАВНО ГАРАНТИРАН ДЪЛГ И ВАЛУТНИТЕ ИЗМЕНЕНИЯ СА ПРИЧИНА ЗАДЪЛЖЕНИЯТА НА КАБИНЕТА ДА СА НЕПРОМЕНЕНИ  

ВЪНШНИЯТ дълг на правителството към края на ноември 2002 г. възлиза на 8.524.6 млрд. USD и остава почти без изменение спрямо края на 2001 г., сочат изнесените вчера данни от МФ в бюлетина Държавен дълг. В края на 2001 г. общите външни задължения на правителството са 8.524.7 млрд. USD. В тази сума според методологията се отчитат външният дълг и държавно гарантираният дълг, т. е. поетите от хазната гаранции по кредити от чужбина. 
Въпреки запазването на нивото на общия дълг без изменение същинските задължения на МФ, т. нар. външен дълг /реално дължими към чужди кредитори/, спадат с 38.4 млн. USD. Но това понижение се компенсира почти изцяло от увеличаване на държавно гарантирания дълг. Вътрешният дълг в края на 2002 г. е 2.111 млрд. лв., като за цялата година се е увеличил с над 250 млн. лв. 
Въпреки извършените две суапови сделки в края на 2002 г. брутният размер на правителствения дълг остава на нивото от края на 2001 г., но това се дължи на изменението в съотношението долар спрямо евро. За миналата година доларът загуби около 13% от стойността си спрямо еврото. 
Усилията на финансовото ведомство може да бъдат открити в спада на съотношенията дълг към БВП. Стойността на ключовия макроикономически показател, идентифициращ съотношението външен дълг/БВП, в края на 2002 г. е 49.5% спрямо 63.9% за 2001 г. Тези показатели се базират на прогнозиран за 2002 г. номинален БВП в щатски долари в размер на 30.783 млрд. USD. 
През декември външните задължения се увеличават със 126.1 млн. USD, като по този начин компенсират реализирания в първите единадесет месеца на годината спад от 130.3 млн. USD, сочат данните на финансовото ведомство. 
Като цяло спадът в брутния размер на задълженията на правителството без отчитане на държавните гаранции се дължи на отрицателното нетно външно финансиране, сочат данните на финансовото ведомство. През 2002 г. новото външно финансиране е 358.9 млн. лв., докато плащанията по главницата са 981.8 млрд. лв. Допълнително лихвените плащания през този период са 589.7 млн. лв./ПАРИ/ 
 
ПЛАЩАНИЯТА ПРЕЗ 2003 Г. 
През януари т. г. МФ плати 130 млн. USD по главницата и 80 млн. USD по лихвите. Въпреки това според зам. финансовия министър Красимир Катев фискалният резерв е останал висок - около 3.3 млрд. лв. Прогнозираните от МФ общи плащания по външния дълг през 2003 г. са 1.601 млрд. лв. В това число се отчитат както лихвените плащания, така и тези по главниците. Като цяло през 2003 г. очакванията са да се погаси дълг на стойност 860 млн. лв., а изплатените лихви от кабинета към външни кредитори да бъдат на стойност 741 млн. лв. Общият размер на плащанията по главницата е 860 млн. лв., докато тези по лихвите - 741 млн. лв. 
Най-голямото натоварване на финансите на страната, в това число бюджет и валутни резерви, е през първото тримесечие, юли и септември. От бюджета се извършват лихвените плащания към чуждите кредитори, а от валутния резерв - тези по главницата. През първите три месеца на 2003 г. общите лихвени и погасителни плащания са, както следва: 401, 156 и 141 млн. лв. За юли и септември те са 293 и 177 млн. лв., сочат данните на МФ. От бюджета най-много пари ще изтекат през януари и юли - съответно 276 и 170 млн. лв. 
