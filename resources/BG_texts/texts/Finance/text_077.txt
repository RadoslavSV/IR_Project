ФОНДОВ ПАЗАР  ТИ БИ АЙ АСЕТ МЕНИДЖМЪНТ ИМА НАМЕРЕНИЕ ДА ПРЕДЛОЖИ НА ПАЗАРА ПЪЛЕН СПЕКТЪР ОТ ИНВЕСТИЦИОННИ ДРУЖЕСТВА С РАЗЛИЧНИ ПРОФИЛИ РИСК-ДОХОДНОСТ 

СЪС СТОЯН ТОШЕВ, ИЗПЪЛНИТЕЛЕН ДИРЕКТОР НА ТИ БИ АЙ АСЕТ МЕНИДЖМЪНТ, РАЗГОВАРЯ ТОНИ МАРКОВ  


 
 
 
 ГОСПОДИН ТОШЕВ, ЗАЩО ДОСЕГА В БЪЛГАРИЯ НЯМАШЕ УПРАВЛЯВАЩИ ДРУЖЕСТВА? 
- Като юридическа възможност управляващите дружества са факт от доста време насам - от приемането на Закона за публично предлагане на ценни книжа. Управляващите дружества управляват портфейлите на институционални инвеститори. Инвестиционните дружества от отворен тип /известни на Запад като взаимни фондове/ по закон трябва да се управляват от управляващи дружества. Миналата година бяха създадени две управляващи дружества, Ти Би Ай Асет Мениджмънт е едното от тях. Причините за създаването на Ти Би Ай Асет Мениджмънт точно в този момент са няколко. Развитието на финансовия сектор в България доведе до появата на институционални инвеститори /застрахователни компании и пенсионни фондове/, разполагащи със значителни по обем средства. Започват да трупат ресурси и здравноосигурителните фондове. Към институционалните инвеститори спадат и всички останали дружества, чийто предмет на дейност изисква придобиване, разпореждане и прехвърляне на ценни книжа. Тези инвеститори имат нужда от професионални инвестиционни услуги, които управляващите дружества могат да им предложат. Друга причина е, че и индивидуалните инвеститори търсят алтернатива на съществуващите на пазара възможности за инвестиции. Стандартните банкови депозити вече не са достатъчни. Инвестиционните дружества, стартирани пак от управляващите дружества, може да станат една добра алтернатива. 
 
ЗАЩО Е НЕОБХОДИМО ПОРТФЕЙЛИТЕ НА ИНСТИТУЦИОНАЛНИТЕ ИНВЕСТИТОРИ ДА СЕ УПРАВЛЯВАТ ОТ ВЪНШНИ ПОРТФОЛИО МЕНИДЖЪРИ? 
- Една от причините е нуждата от професионално управление. Създаването на структура, която отговаря на тези условия, изисква значителни инвестиции на средства и време, това не се прави за един ден. Същевременно една управляваща компания има капацитет да управлява портфейлите на множество институционални инвеститори. В САЩ например една подобна компания управлява активите на десетки, понякога и стотици инвеститори. Друга причина е, че поради значителния общ размер на управляваните средства управляващите компании работят с по-ниски трансакционни разходи, по-малки маржове и комисиони, от което клиентът печели. С други думи казано, наемането на външен портфолио мениджър води до по-добри инвестиционни резултати при по-ниски разходи и позволява на институционалните инвеститори да се концентрират върху развитието на основния си бизнес. 
 
КАКВО Е МЯСТОТО НА ТИ БИ АЙ АСЕТ МЕНИДЖМЪНТ НА ПАЗАРА? 
- Пазарът тепърва се създава и ще расте много бързо. Растежът на активите на институционалните инвеститори изпреварва съществено растежа на икономиката като цяло. За добрите професионалисти има достатъчно поле за действие. Ние ще се стремим да бъдем лидер на този пазар. В тази индустрия показател за лидерска позиция е обемът на управляваните средства. Имаме много силен екип - двама от нас са дипломирани финансови аналитици /СFА charterholders/, трима са СFА кандидати. От 1995 г. насам този екип управлява значителни ресурси на българския финансов пазар и се е доказал в практиката. Управляваните от нас пенсионни фондове имат отлични резултати и в областта на инвестициите. Стремим се да прилагаме западните стандарти за професионално поведение и представяне на резултатите от инвестициите. Ние идваме от страната на потребителите на инвестиционни услуги, познаваме техните нужди и можем да предложим продукт, който ги удовлетворява най-добре. 
 
ИМА ЛИ РАЗЛИКА В ПОДХОДА, В НАЧИНА НА УПРАВЛЕНИЕ НА АКТИВИТЕ НА ЕДИН ПЕНСИОНЕН ФОНД И НА ЕДНО ЗАСТРАХОВАТЕЛНО ДРУЖЕСТВО НАПРИМЕР? 
- Управлението на портфейлите на тези два инвеститора отчита специфичните особености на институционалните инвеститори. Причината е в разликите в инвестиционната политика на една застрахователна компания и на един пенсионен фонд. Инвестиционните цели и инвестиционните им ограничения се различават. Под инвестиционни цели се разбират търсената доходност и рискът, който съответният инвеститор е готов да поеме. Под ограничения пък се разбира времевият хоризонт, данъчното третиране, законовите ограничения, изискванията за ликвидност и т. н. 
Една застрахователна компания в общото застраховане има по-къс инвестиционен хоризонт, докато за един универсален пенсионен фонд с осигурени, които имат над 20 години до пенсия, инвестиционният хоризонт е значително по-дълъг, в пъти по-дълъг и това неминуемо се отразява на инвестиционната политика. 
Една застрахователна компания може да има необходимост от изработване дори на две инвестиционни политики: инвестиционна политика за инвестиране на резервите и политика за инвестиране на собствените средства, защото двете се различават както по цели, така и по законови ограничения. Изискванията за начина на инвестиране на резервите са значително по-рестриктивни, отколкото тези на собствените средства. 
 
СПОРЕД ЕДНА ПОПУЛЯРНА СХЕМА КЪМ ГОДИНИТЕ НА ВЪЗРАСТТА СЕ ПРИБАВЯ ЧИСЛОТО 40 И ТОВА ОПРЕДЕЛЯ КОЛКО ПРОЦЕНТА ОТ ПОРТФЕЙЛА НА ИНВЕСТИТОРА ЩЕ СА БЕЗРИСКОВИ ИНВЕСТИЦИИ КАТО ДЦК. КАКВО МИСЛИТЕ ЗА ТОВА? 
- Това се отнася за индивидуалните инвеститори. Когато един човек тепърва започва професионалната си кариера и започва да спестява, той просто е длъжен да рискува, да влиза в инструменти, които носят по-висок риск, но обещават в дългосрочен план по-висока доходност. И обратно, хората, които са пред пенсия, трябва да инвестират по-сигурно, тъй като за разлика от младите при евентуални сътресения на пазарите нямат време да наваксат потенциални загуби. Докато един млад човек, който има 15-20 години да спестява, може да усредява пазарните колебания и затова трябва да инвестира в инструменти, които му обещават дългосрочно по-висока доходност. При институционалните инвеститори това също трябва да се отчита, защото пенсионните фондове, базирани на схеми с дефинирани вноски например, са съставени от множество индивидуални инвеститори. Същото важи и за инвестиционните дружества, които Ти Би Ай Асет Мениджмънт има намерение да създаде. Ние искаме да предложим на пазара пълен спектър от инвестиционни дружества с различни профили риск-доходност, така че всеки да избере това дружество, което отговаря на неговите инвестиционни цели, т. е. подходящо е за него. 
 
КАКВИ ТРУДНОСТИ СРЕЩАТЕ ПРИ ИНВЕСТИРАНЕТО КОНКРЕТНО В БЪЛГАРСКИТЕ УСЛОВИЯ? 
- Всеки портфолио мениджър би предпочел да работи на развит финансов пазар, тъй като там той разполага със значително повече инструменти за постигане на конкретните цели, дефинирани в инвестиционната политика. Ясно е, че пазарите в България в момента се развиват и изборът от инвестиционни възможности на портфолио мениджъра е значително по-ограничен. Важно е да се подчертае, че това са взаимно влияещи си процеси - развитието на финансовите пазари в страната и управлението на портфейлите на институционалните инвеститори. Известно е, че страните с големи институционални инвеститори са и страни с развити финансови пазари. Акумулирането на повече ресурси в институционалните инвеститори в България води и до по-бързо развитие на финансовите пазари. В инвестиционната си дейност институционалните инвеститори тръгнаха от най-развитите пазари - паричния пазар, първичния и вторичния пазар на държавни ценни книжа, впоследствие и пазара на корпоративни облигации. Естествено, навлизайки и развивайки капиталовите пазари, те подхождат предпазливо, навлизат в тях откъм по-нискорисковата им част - облигационния сегмент. Въпреки че някои от тях инвестират, включително и в акции. Институционалните инвеститори навлизат с такива големи обеми от средства, че резултатът е бързо, взривоподобно развитие на тези пазари. Да вземем за пример пазара на ипотечни облигации, който стартира едва преди година и половина. Първата емисия на ипотечни облигации беше изкупена над 90% от пенсионни фондове и застрахователни компании. Това продължи и при последващите емисии ипотечни облигации - институционалните инвеститори и сега са преобладаващите на този пазар. Моята прогноза е, че нещата ще се развиват по подобен начин и на пазара на корпоративни облигации, ако емитентите и посредниците започнат да използват последните поправки в Закона за публично предлагане на ценни книжа, а именно емитиране на облигации с обезпечение. Неслучайно ипотечните облигации са толкова популярни - те са обезпечени с кредити, които на свой ред са обезпечени с ипотеки. Ще повторя, че институционалните инвеститори подхождат предпазливо, те много внимателно претеглят съотношението риск-доходност на всяка инвестиция. 
 
ТОЕСТ ДА НЕ ОЧАКВАМЕ ОТ ТЯХ ДА СЕ ДЪРЖАТ КАТО ТИПИЧНИ СПЕКУЛАНТИ? 
- Определено не са спекуланти. Въпреки че думата спекулант носи на български език негативни нюанси, на Запад това определено не е така. Но истината е, че институционалните инвеститори в огромната си част не са спекуланти, а по-скоро консервативни инвеститори. 
 
КАК СЕ ПОСТИГА ДОХОДНОСТ НАД 10% ПРИ ЛИХВИ ПО НАЙ-ДЪЛГОСРОЧНИТЕ ДЦК ОКОЛО 7%? 
- През последните години наблюдаваме понижение на доходността до падежа на държавните ценни книжа, което е следствие от положителните промени в икономиката и повишения рейтинг на страната. Крайният резултат е, че инвеститорът в ДЦК реализира доходност за периода на държане, по-висока от доходността до падежа в момента. Цените на дълговите ценни книжа растат, когато доходността пада. Инвеститор в портфейл с дългови инструменти получава и капиталова печалба освен дохода от лихви. 
 
ДА СЕ ВЪРНЕМ КЪМ ИНВЕСТИЦИОННИТЕ ДРУЖЕСТВА. УПРАВЛЯВАЩОТО ДРУЖЕСТВО ЛИ ГИ СЪЗДАВА? 
 В страните с развита пазарна икономика обикновено управляващото дружество инициира създаването на едно инвестиционно дружество, след което естествено го управлява. При нас редът е подобен с някои произтичащи от българското законодателство ограничения - например управляващото дружество да не контролира в нито един момент инвестиционното дружество, включително и при създаването му. 
 
А ОБРАТНОТО: ДОБРЕ ЛИ Е ДА ИМА НЯКАКВА СТЕПЕН НА КАПИТАЛОВА СВЪРЗАНОСТ? 
- Приходите на управляващото дружество се генерират от такса управление върху управляваните активи, която зависи от постигнатите резултати от инвестициите под негово управление. Поради това съществува пълна еднопосочност между интересите на управляващото дружество и интересите на институционалния инвеститор, чийто портфейл то управлява. Освен това стандартите за професионално поведение в тази област гарантират равнопоставено третиране на всички клиенти, както и поставяне на интересите на клиентите пред интереса на управляващото дружество. Ето защо капиталовата свързаност няма отношение към професионалното управление на инвестициите. 
 
КАК ЩЕ УБЕДИТЕ ЕДИН ИНВЕСТИТОР ДА ДОЙДЕ И ДА СИ КУПИ АКЦИИ ОТ ВАШИТЕ ИНВЕСТИЦИОННИ ДРУЖЕСТВА, ВМЕСТО ДА СИ НАПРАВИ ИНДИВИДУАЛЕН ПОРТФЕЙЛ? 
- Успехът на инвестиционните дружества в развитите пазарни икономики не е случаен. Той се дължи на няколко съществени причини. Първата е, че този тип дружества предлагат на индивидуалния инвеститор управление на портфейла от професионалисти, което той не може да си позволи с обикновено малкия обем от средства, с които разполага. Освен това, купувайки акции от подобно дружество, той получава участие в един диверсифициран портфейл. Тези дружества освобождават индивидуалния инвеститор от уникалния риск. Трета причина - инвестиционните дружества са високо ликвидна инвестиция. Във всеки момент инвеститорът може да отиде в управляващото дружество и акциите му ще бъдат изкупени обратно по цена, определена от нетната стойност на активите на акция. Големият обем управлявани активи носи и по-ниски трансакционни разходи - икономия от мащаба. Именно тези предимства са довели до успеха на този тип инструменти за индивидуалния инвеститор. 
 
ОТ КАКВО ДА СЕ РЪКОВОДИМ ПРИ ИЗБОРА СИ НА ИНВЕСТИЦИОННИ ВЪЗМОЖНОСТИ? 
- Какво можем да очакваме от инвестицията ни в един пенсионен фонд, в инвестиционно дружество или в застраховка Живот, свързана с инвестиционен фонд, трябва да е изрично записано в инвестиционната политика на съответния фонд или дружество. Хората трябва да четат внимателно инвестиционната политика, в която много ясно да е казано какви са инвестиционните цели и инвестиционните ограничения, за да преценят това ли е инвестицията, която удовлетворява техните нужди. .  
