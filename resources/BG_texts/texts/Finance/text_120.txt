НОВИ ФИНАНСОВИ ПРОДУКТИ АТАКУВАТ РОДНИТЕ СПЕСТИТЕЛИ 

ХРИСТО СТОЯНОВ  


 
 
У НАС всеки втори българин е акционер. По този показател бием дори страни като САЩ и Англия. В резултат на масовата приватизация 3 милиона граждани си разпределиха 13% от икономиката на страната. От голямото бинго накрая спечелиха малцина, още по-малко се превърнаха в дребни инвеститори. След десет години преход много българи още гледат на своите спестявания като на бели пари за черни дни. Времето на "доларите в буркани" обаче безвъзвратно отминава. Идва ред на специализираните финансови продукти, които бавно, но упорито си пробиват път в съзнанието на масовия спестител. Когато инвестиционното "покръстване" стане факт, ще се роди и поколението на дребните инвеститори. А с него и началото на средната класа. 
Пет години след банковите фалити кризата на доверие към финансовите услуги у нас изглежда излекувана, макар и не забравена. Парите по сметка стават част от ежедневието на все повече българи, банковите карти се превръщат от екзотика в необходимост. Макар и стабилна, банковата система обаче все още не успява да създаде усещането сред обикновения гражданин, че парите му работят за него. Лихвите по депозитите предлагат най-вече защита срещу поскъпването на живота, но не и умножаване на богатството. Въпреки това 98% от спестяванията в страната са вкарани именно в банкови депозити. Българинът все още няма самочувствието, че може да борави успешно с личните си средства. И възприема инвестициите като територия за елитен кръг от обществото, към който той не принадлежи. 
Докато в по-развитите държави разликата между спестител и инвеститор почти е заличена, у нас този процес тепърва започва. Но ако вземем за пример държави като Полша, Чехия или Унгария, скоро много българи ще започнат да влагат парите си под различна форма на капиталовия пазар 
Макар и класическа форма на спестяване, банковият депозит отдавна вече не е единственият начин за пасивни вложения. Надпреварата за свободните пари на фирми и граждани набира скорост във всички сектори на финансовия бранш - както вътре в банковия, застрахователния и капиталовия пазар, така и между тях, и изважда на пазара продукти и услуги, за които преди 5-6 години българинът не беше чувал. На първо място е появата на пенсионноосигурителните дружества. Те вече стъпиха на краката си и много бързо заемат ролята, която играят в икономиките на по-развитите страни. Според годишника на Държавната агенция за осигурителен надзор доброволните пенсионни фондове са регистрирали средна доходност от 8.9% през 2001 г., с което правят първа заявка за сериозна конкуренция на банковите депозити. Те са и най-близката до психологията на масовия спестител алтернатива, защото комбинират усещането за сигурност и постепенно натрупване на богатство в дългосрочен аспект. 
Именно доброволната пенсия може да се възприеме за 
 
ПЪРВИЯ ИНВЕСТИЦИОНЕН ПРОДУКТ 
който се налага като масов на българския капиталов пазар. Близка алтернатива за управление на спестяванията са инструментите с фиксирана доходност и най-вече ипотечните или общинските облигации, при които се наблюдава истински бум през последните две години. Те осигуряват фиксирана доходност, която по правило също надхвърля тази от банковите депозити, и тепърва ще набират популярност сред консервативните и непрофесионалните инвеститори. 
Липсващата нишка между непрофесионалния инвеститор и фондовата борса обаче се нарича взаимни фондове за инвестиции в ценни книжа, които направиха своя дебют в последната половин година. 
Те продават свои акции и ги купуват обратно, като инвеститорът печели от покачването на цената през периода на държане на акциите. Инвестиционните фондове са най-разпространената форма за вложение на борсата за непрофесионални играчи. Те елиминират част от рисковете при директна игра на борсата, която изисква сериозни познания и наблюдение на борсовите тенденции. През миналата година се създаде първият местен инвестиционен фонд от отворен тип - Елана еврофонд. Той прогнозира между 10-12% годишна печалба за акционерите си и специализира в нискорискови вложения в ценни книжа. Само за два месеца този фонд увеличи близо осем пъти капитала си, привличайки широка палитра от спестители. В началото на тази година стартира и предлагането на акции у нас на Рioneer Funds - световен фонд, собственост на италианската банкова група UniСredito, която купи Булбанк. Преди няколко седмици във всички клонове на Булбанк у нас започна продажбата на акции от петте вида на Рioneer. Още в края на януари първите инвеститори в Рioneer-фондове са получили удостоверенията си за направената инвестиция, съобщи за в. ПАРИ представителят за България на Рioneer Investments Явор Ачев. Сумата на направените вложения още не може да бъде обобщена, но интерес вече има от хора както от София, така и от почти всички големи градове на страната. Интересното е, че първите инвеститори са купили акции от всичките предлагани у нас фондове: както на базираните на облигации /с фиксиран доход книжа/, така и базираните на акции от Европа и САЩ. 
На пазара на инвестиционни продукти, както и в цялата природа празни места не може да има. Когато в населението се трупат свободни пари, 
 
ПРОЦЕСИТЕ ЗАПОЧВАТ ДА ТЕКАТ УСПОРЕДНО 
От една страна, спестителите, след като повишат начално жизнения си стандарт, започват да се превръщат от еснафи в потенциални инвеститори и да се интересуват от разумните решения за опазване и умножаване на спечелените с пот пари. От друга страна - финансовите посредници анализират профила на местния зараждащ се инвеститор и го атакуват със възможности за инвестиции при подходящ риск и доходност. В крайна сметка от поле на вторична и спекулативна търговия капиталовият пазар трябва да затвори кръга с реалната икономика, като насочи свободните средства към нея. Така масовият българин, дори да не си дава сметка, участва опосредствано в реалната икономика. Защото оттам започва и свършва всичко. 
