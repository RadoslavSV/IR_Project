ФОНДОВИЯТ пазар в Румъния беше представен като един от най-добрите примери за миналата година. Анализ на Standard&Рoor's за 57-ия по големина пазар в света го посочва като най-добрия с покачване от 96.3%. Увеличението се дължи най-вече на нарасналото доверие в румънското правителство и в икономиката на страната. Новите данни за инфлацията се очаква да отчетат свиване на ценовия натиск до 18% през миналата година - доста повече от средното за региона, но подобрението е чувствително спрямо 2001 г. За годината икономическият ръст е бил около 4%. Задължително трябва да бъдат отчетени факторите покана за присъединяване към НАТО и прогресът по пътя към ЕС. Но докато интеграцията към Европа е черешката на сладоледа от добри икономически показатели, в Румъния много компании започнаха обезценени 2002 г., а частичното листване на държавната петролна компания Рetrom даде един истински син чип на борсата. 
По пътя към Европа се случиха няколко добри неща за бизнеса в Румъния. Правителството действа по разрешаване на проблемите с корупцията, облекчава бизнессредата - политика, която се харесва на инвеститорите в страната. След дълго отлагане правителството представи и нормативните актове за регулиране на капиталовите пазари в Румъния. Досега дребните инвеститори само се оплакваха от злоупотребите на големите акционери, но новите регулаторни мерки им дават доста повече права. С тези мерки фондовият пазар в страната стана по-атрактивен за дребните клиенти, развивайки и услугите, които се предлагат за тях. Изолацията на румънския капиталов пазар през последните години донякъде е повлиял добре за отличното представяне през 2002 г. Около 80% от сделките се извършват от местни инвеститори в Румъния, а настроенията на играчите не се влияят съществено от сътресенията в световната икономика или в нашия регион. Търговията от местни лица не спира да се развива. Преди три години само 8 хил. румънци са участвали активно на капиталовия пазар в страната. В момента техният брой надхвърля 50 хиляди души. 
Спадът на инфлацията имаше пряк ефект върху инвестиционната активност, защото доведе до намаляване на лихвените равнища през годината и много от инвеститорите започнаха да търсят по-добра доходност от влоговете в банките. Доходността на 2-годишните облигации падна от 26 през май до едва 14% в края на миналата година. Затова и мнозина румънци се насочиха към фондовия пазар. Очакванията са, че нови правителствени инициативи за продажба на дялове от държавни предприятия ще продължат да стимулират растежа на фондовата борса в Румъния. 

