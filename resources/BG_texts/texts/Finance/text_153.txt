ГРИЙНСПАН РАЗКРИТИКУВА ИКОНОМИЧЕСКИТЕ СТИМУЛИ НА БУШ 

АЛЕКСАНДЪР ЛЕКОВ, NОВЕL АDVISОRS S. А.  


ПРЕЗ изминалата седмица NАSDАQ се повиши с 2.6% до 1310.17 пункта, S&Р 500 спечели 0.6% при стойност 834.89, а Dоw Jones се повиши с 0.6% до 7908.80 точки. Започвам коментара си със сухата статистика, защото прогнозите за петте борсови сесии бяха крайно негативни. Ако сравним цифрите, заключението е провалила се прогноза. Ако оценим факторите, които движеха пазара през седмицата, нещата може да се разглеждат от съвсем различен ъгъл. 
Истината е, че провал в прогнозите ни няма. Има поредното Sucker's rally, както го наричат на Wall Street. Пълен хаос цари в главите на инвеститорите. От една страна, портфолио мениджъри от ранга на Томас Макманус им проповядват да увеличат дела на акциите в портфейла си на 75%. От друга, войната в Ирак тежи на кривата и я дърпа надолу. 
Хронологията на събитията е следната. В началото на седмицата Бен Ладен призова братята мюсюлмани да се вдигнат на оръжие и да громят западните нашественици. Много ми е интересно, дали ако не беше измислен автомобила или химическата индустрия въобще от същите тези омразни западняци, сега арабите щяха да са така богати. Историята се забравя, но лошото е, когато я забравят и цивилизованите хора. Франция и Белгия забравиха какво направи за тях Америка през Втората световна война и сега отстояват позиции, които са най-малкото странни. Те, заедно с Германия, са единствените в Европа, които са настроени необяснимо пацифистки. Саддам е заплаха за световния мир. Бен Ладен го подкрепя и приветства. Дори всичките снимки, които Колин Пауъл показа пред Съвета за сигурност да са фалшиви, гореспоменатата констатация е достатъчен мотив да бъдат запитани Франция, Белгия и Германия на чия страна са. 
Ако войната в Залива не беше започнала през 1991 г., Саддам щеше да произведе първата си ядрена бомба след не повече от 6-9 месеца /от доклада на Пауъл - факт, неоспорен от никого/. Това, че Саддам избива методично народа си и над 5000 души са погубени, за да се види ефектът на оръжията, които се търсят от военните инспектори в момента, може би също няма значение? 
Второто събитие, което всъщност нетира пазара в позитивната територия, беше докладът на Грийнспан за състоянието на икономиката на САЩ. Шефът на Фед с остър тон разкритикува 670-милиардния план от икономически стимули, който президентът Буш се опитва да прокара през Сената. Двойното облагане на дивидентите е ОК. Това означава повече Еquity финансиране от дълговото такова. То е по-скъпо, но стратегически е в услуга на икономическото възстановяване. Обратно, планът, за който се твърди, че облагодетелства богатите, според Грийнспан е ненавременен и прибързан. С една дума, чиста предизборна демагогия, която ще надуе бюджетния дефицит в най-неподходящия момент. Когато обещаеш да дадеш нещо на някого, трябва да има откъде да го вземеш. Грийнспан не е против идеята по принцип, според него таймингът е погрешен. Инфлацията е под контрол и ако бюджетният дефицит разклати макрорамката, ще срути крехкото равновесие в икономиката. Грийнспан няма как да не повиши лихвените проценти и това ще унищожи приходите на компаниите. След този коментар, наречен от лидера на демократите "целувката на смъртта", Буш ще има сериозни проблеми с приемането на въпросният план. 
 
ЗА 2003 Г. ФЕД ПРЕДВИЖДА РЪСТ НА БВП МЕЖДУ 3.25 И 3.5% - СТОЙНОСТИ, ДОСТА ПО-ВИСОКИ ОТ ПРЕДИШНОТО 2.8%. ИКОНОМИКАТА СЕ ДВИЖИ В ПРАВИЛНАТА ПОСОКА И ПОСЛЕДНИТЕ ДАННИ ЗА ПРОИЗВОДСТВЕНАТА АКТИВНОСТ, СКЛАДОВИТЕ НАЛИЧНОСТИ И БЕЗРАБОТИЦАТА СА АРГУМЕНТИ, НА КОИТО ТРУДНО МОЖЕ ДА СЕ ОПОНИРА 
Все пак Грийнспан се презастрахова с изречението: "Би трябвало да можем да кажем далеч по-категорично дали бизнессекторът и икономиката като цяло са позиционирани за един бърз растеж, което е по-вероятният сценарий, но сами разбирате, че докато близкоизточната криза свърши, това е изключително трудно." Така докладът на Фед, заедно с отложеното решение на Съвета за сигурност по казуса Ирак, създадоха измамната илюзия, че всичко е спокойно и е време да се напазаруват евтини акции. Бяха покрити много къси позиции, ЕМ бондовете загубиха от очарованието си, съкровищните облигации бяха редуцирани. Индексите се стабилизираха, защото RSI на S&Р 500, Dow Jones и NАSDАQ слезе под 30, което е сигнал, че трябва да има временна корекция. 
В техническия анализ много често се среща фигурата флаг, която дисконтира тренда, като не му влияе, а го потвърждава. Няма да се учудя, ако такава фигура се развие до решението на ООН. Въпросът е какво ще бъде това решение. Ако е в полза на мира, фигурата ще еволюира в дъно и стойностите на NАSDАQ ще се върнат в ценовия канал с долна граница 1390-1400 точки. По-вероятно е Саддам да бъде разоръжен със сила и трендът да се гмурне до исторически дъна. Обобщено, низходящото движение е в сила и подскоци като тези в петък нямат особена техническа стойност. Ще мине още много време, преди пазарът да се стабилизира за ново поддържано рали. 
