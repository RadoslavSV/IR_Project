ДВАТА ГОЛЕМИ СПОРА СА ЗА ПРАГА НА ЛИКВИДНОСТ ПРИ ПАЗАРНАТА ЦЕНА И ЗА ТЕГЛАТА НА МЕТОДИТЕ НА ОЦЕНКА 

ЕКИП НА В. ПАРИ  

ДЪРЖАВНАТА комисия по ценните книжа /ДКЦК/ прие миналата седмица проект на наредба за съдържанието на обосновката на цената на акциите в случаите на преобразуване, договор за съвместно предприятие и търгово предлагане. Колкото и да е странно, досега нямаше подобна нормативна регламентация. В стария закон за ценните книжа се казваше само, че при търгово предложение трябва да се използват някои от общоприетите методи за оценка, но цената не трябва да е по-ниска от пазарната през последните три месеца. При тези изисквания бяха реализирани търгови предложения за затваряне на десетки малки дружества, които така или иначе нямаха бъдеще на борсата, но по стечение на обстоятелствата имаха немалко на брой дребни акционери. Отписаха се от борсата обаче и гиганти като Солвей-Соди и дъщерните дружества на Балканфарма в Троян и Дупница. 
Когато на 22 юни миналата година влязоха в сила промените в Закона за публично предлагане на ценни книжа /ЗППЦК/, ДКЦК прие указания, наречени Изисквания към прилагането на оценъчни методи... Под тяхната юрисдикция също минаха няколко търгови предложения, по-интересните от които бяха за Ариана и Пиринско пиво. Не можа /засега/ да мине търговото за Калиакра АД. 
Така или иначе след голямо забавяне и немалко нанесени щети от това забавяне наредбата е готова. Изненадващо беше, че новият председател на комисията Бистра Илкова не допусна до участие свои експерти в единствената организирана специално обществена дискусия по текстовете в навечерието на приемането й от ДКЦК с аргумента, че текстовете са окончателни. Дискусията с участието на експерти от пазара и специализираните в областта на капиталовия пазар журналисти беше организирана от Асоциацията на инвеститорите със съдействието на Американската агенция за международно развитие, чиито експерти са участвали в написването на нередбата, но доста от текстовете им не са намерили място във финалния вариант. 
На дискусията въпреки подкрепата като цяло за въвеждането на общоприети методи бяха изтъкнати много съществени детайли, които крият опасност вместо очакваното намаляване на административната намеса да се стигне до засилване на субективното участие, а оттам и засилване на риска от грешки и корупция. В наредбата на ДКЦК, която вече е на път към Министерския съвет за окончателно приемане, става ясно, че за да бъде одобрено едно търгово предложение от надзорния орган, цената на акциите не може да е по-ниска от пазарната цена през предшестващите три месеца, от ликвидационната квота или от най-високата цена, получена от обосновката по трите посочени метода 
/в чл. 6/. 
Спорът в заинтересуваните среди е кога една регистрирана на борсата цена може да се приеме за реална. В допълнителните разпоредби на наредбата се въвежда праг от 10 000 акции минимален среднодневен обем през последните три месеца. Според председателя на Асоциацията на индустриалния капитал в България Васил Велев това е нереалистично изискване, на което не биха могли да отговорят дори голяма част от дружествата на Уолстрийт, камо ли български компании всеки ден да се търгуват по пет процента от капитала им. Този праг напълно игнорира пазарния метод при оценката на акциите според АИКБ. Тук в недоумение са дори привържениците на тезата, че пазарните цени са често немеродавни, тъй като акциите са подценени по принцип и цените им са манипулирани често от мажоритарните собственици. Подобен праг на ликвидност в нашите условия просто не е реален, показват данните от БФБ-София. 
ДКЦК предлага в наредбата справедливата цена на акциите да се определя, като се претегли резултатът от всеки приложен оценъчен метод, но тя не посочва предварително фиксирани тегла. 
Остава на заявителя да определя тегла на оценъчните методи, които счита, че най-пълно съответстват на конкретните обстоятелства и изискването в чл. 9 заявителят да прилага оценъчните методи "логически издържано и последователно, като се ръководи от общоприетата икономическа теория и практика" 
Той трябва да обоснове защо са използвани даден оценъчен метод и теглата, които е определил за всеки от използваните оценъчни методи, както и всяко допускане, съществено твърдение или прогноза, направени при определяне на справедливата цена на акциите на дружеството. 
ЗАДЪЛЖЕНИЕ за отправяне на търгово предложение възниква за лице, което придобие пряко или чрез свързани лица повече от 50% или 2/3 от гласовете в общото събрание на публично дружество. 
ПРАВО да отправи търгово предложение има лице, което придобие пряко или чрез свързани лица повече от 90 на сто от гласовете в общото събрание на публично дружество, или лице, което притежава 5% и иска да придобие над 1/3 от акциите. 
 
МЕТОДИТЕ НА ОЦЕНКА 
1. метод на дисконтираните нетни парични потоци 
2. метод на нетната балансова стойност на активите и 
3. метод на съотношението цена/печалба на дружества аналози 
 

