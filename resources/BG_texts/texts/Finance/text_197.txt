ГЛОБАЛНАТА ИКОНОМИКА ЧАКА СВОЯ ДИРИГЕНТ 

ФИЛИП КОГАН, FINАNСIАL ТIМЕS  

ИНВЕСТИТОРИТЕ искат да научат отговорите на два въпроса, преди да изготвят своите портфейли за 2002 г. - кога щатската икономика ще започне да се възстановява от рецесията и колко енергичен ще бъде този процес. 
През последното тримесечие на 2001 г. капиталовите пазари отчетоха силно покачване, водени от мисълта, че възстановяването на икономиката на САЩ вече е на път. И как това да не стане, след като Федералният резерв намали лихвите 11 пъти за последните 12 месеца? 
Но остават много съмнения дали монетарната политика ще бъде толкова ефективна, колкото и в миналото. Тази рецесия беше разпалена от искрата на прекалено големите инвестиции, особено в сектора на високите технологии. И трябва да мине определено време, докато излишъкът бъде преодолян, независимо от нивото на лихвите в Съединените щати. 
Може да минат около шест месеца, преди икономическата картина в САЩ да се избистри. Това прави живота на инвеститорите навсякъде по света труден. През последното десетилетие щатската икономика беше двигателят на глобалния растеж. И след като тя се препъна през 2001 г., никоя друга икономика не беше способна да поеме диригентската палка: Япония остава затънала в рецесия, а Европа беше повлечена надолу от глобалния спад. Други региони като Югоизточна Азия са силно зависими от щатските разходи за технологични продукти и услуги. 
Подборът на определени сектори за инвестиции също е труден, докато икономическият тренд в САЩ остава неясен. През по-голямата част от 2001 г., докато се влошаваше икономическата конюнктура сектори като хранителната промишленост, производството на напитки и тютюневи изделия бяха на мода. Но когато през есента цените на акциите започнаха да се повишават, инвеститорите взеха да трупат бързорастящите книжа, особено технологични, медийни и телекомуникационни. Въпреки че проблемите с излишъците останаха. 
Предвижданията за корпоративните печалби са доста мрачни. Според Salomon Smith Вarney те ще намалеят с около 19% през 2001 г. в САЩ и с 18% в европейските страни без Великобритания. Някакъв вид подобрение се очаква през 2002 г., но експертите на SSВ са предпазливи, предвиждайки спад само с 5% за САЩ и с 12% за Континентална Европа. Но аналитиците, които очакват отскок от дъното са по-оптимистично настроени. От Тhomson Financial предвиждат ръст на щатските корпоративни печалби през тази година с повече от 15%. 
Оптимизмът като че ли е надценен. Компаниите ще продължат да се сблъскват с липсата на покупателна способност, което ще затрудни подобряването на нормата на печалба. И въпреки че реалните лихвени проценти бяха свалени, много компании ще се борят с дълговете си натрупани през годините на ръст. 
Другият голям въпрос са оценките. Падащите лихви намалиха привлекателността на ликвидните средства. А двете години на намаляващи цени на акциите отстраниха някои от крайните примери на скачащи до небето печалби сред определени книжа. Въпреки това капиталовите пазари са далеч от евтинията според традиционните разбирания, защото корпоративните печалби не паднаха колкото цените. Точното съотношение на цената към приходите на щатските пазари зависи от разходите за преструктуриране, но може да достигне и 37. 
Повечето аналитици вярват, че високото съотношение на цената към приходите може да се оправдае с ниската доходност на облигациите. Тези, които сравняват нивото на доходност с ДЦК, оспорват с мотивите, че пазарите са евтини по стандартите за последните 20 г. Обаче цените на акциите не изглеждат толкова ниски, ако се върнем в ранния период на ниска инфлация - като 50-те години. 
Без съмнение дебатът ще продължи през 2002 г. Ако щатската икономика се възстанови бързо и корпоративните печалби отново скочат, инвеститорите, които продават на късо, ще останат неразбрани. Но година на снижаващи се печалби ще постави въпросителна пред основните положенията в логиката на биковете, която те защитаваха в края на миналото десетилетие. 
