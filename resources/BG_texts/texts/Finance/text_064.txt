МИНАЛАТА ГОДИНА БЕ СТРАХОТНА ЗА ДЪЛГОВИТЕ КНИЖА НА ВЪЗНИКВАЩИТЕ ПАЗАРИ 

ЕМИЛ АСПАРУХОВ, СЛУЧАЕН НАБЛЮДАТЕЛ ОТ СОФИЯ, БЪЛГАРИЯ  


 
АКО попитате един произволно избран дилър на държавни облигации каква е била 2002 г. за него, без съмнение отговорът ще е terrific, или, казано на български, "жестока" в смисъл на страхотна. Няма значение дали попитаният трейдър е от Ванкувър, Валенсия, Вроцлав, Варна или Владивосток /стига сме цитирали само световни финансови центрове като София например/. Тук поговорката "един гледа сватба, а друг - брадва" важи в пълна сила - докато целият развит свят страдаше от стагнация, слаб растеж и, меко казано, "колебливи" фондови борси, дълговите пазари направиха бум. 
Например щатските 10-годишни държавни облигации за една година поскъпнаха с около 11% - невероятно на фона на сегашните краткосрочни лихви от 1.25% или по-скоро точно заради това - никой не вярваше, че Федералният резерв ще се осмели да поддържа толкова ниски нива, камо ли да сваля гарда под 1.5%. Да, обаче арсеналът от монетарни оръжия е твърде ограничен и при 22% годишен спад на индекса Standard&Рoor's 500 чичко Грийнспан нямаше кой знае какъв избор, въпреки че е видял две и двеста. И какво от това - търговският дефицит на най-голямата икономика върви към умопомрачителните 5% от БВП, а отливът на капитали заради ниските лихви и падащите акции пресира долара дори спрямо раздираното от противоречия евро. 
Не че Европа е цъфнала и вързала - Германия изживява най-трудните си години след обединението. Какво й е точно, е работа на макроикономистите. Аз обаче като един гледащ "отстрани" прост източноевропейски наблюдател мога да кажа, че Чичо Ханс страда основно от две неща - много надценена му влезе марката като фиксирана валута в еврозоната и много трудности среща той при "конфекцията", произвеждана от Европейската централна банка. 
Абе нещо като да караш хер Хелмут Кол да се облича с костюмите на синьор Андреоти. Казано по-сериозно, основен лихвен процент от около 3 се оказва твърде висок за страната на бившата дойче марка. 
Какво да кажем за така наречените развиващи се пазари през 2002 г. - ами с малки изключения "отлично", даже "много добре". По едно време за бразилския и турския външен дълг нещата станаха почти толкова безнадеждни като в Аржентина. После се оказа, че за институции като МВФ всички са равни, но има и по-равни - въпрос на обективна оценка - тангото се оказа непредпочетен танц, докато самбата и кючекът бяха подкрепени със солидни пачки. Това последното беше шега - за всички специалисти е пределно ясно, че истинската причина за финансовото рамо, което бе дадено на южната ни съседка и най-многолюдната португалски говореща държава, е в достигането до финалната четворка на Световното по футбол, последните даже станаха шампиони. Така или иначе двете държави, чийто външен дълг вероятно надхвърля половин трилион долара, се стабилизираха и това е добре за световните пазари като цяло. 
Като част от тези световни пазари можем гордо да причислим и малка България. Направихме две успешни за момента си суапови сделки, поехме по магистралата за Европа, приеха ни в НАТО. Книжата по външния ни дълг достигнаха висини, за които преди две години дори не бяхме сънували. И това е нормално - имаме посочена година за присъединяване към Европейския съюз, показваме добра финансова и в частност фискална дисциплина, а отгоре на всичко наблюдаваме глобален глад за книжа с по-висока доходност, каквито са нашите. 
Въпросът е оттук накъде през 2003-а? Накъде е може би трудно да се каже, но във всеки случай един отговор би бил сравнително най-безрисков - все по-близо и все по-заедно с развития Запад. А за там се говори, че лихвите ще останат все така ниски. Прокрадват се мнения даже за дефлация някъде в земите на запад от Рейн, до Ниската земя - аз лично не вярвам, поне не през тази година. И все пак като че ли дълготрайната тенденция за нисък растеж все още не дава признаци на приключване и неслучайно оптимистите в началото на тази година са много по-въздържани в сравнение с тези при старта на 2002 г. Така че, ако нещата останат в сегашното положение през цялата година, това ще е най-очакваният вариант на развитие на световните пари. В този контекст кандидат европейският член, Българският Лев, вероятно ще кротува и няма да показва агресивния си нрав, познат ни от 1997-а година. Но да не правим сравнения с тази "дива" година - да се надяваме, че тя ще остане само един лош спомен - все пак тогава нямаше нито борд, нито европокана, нито welcome от НАТО, НДСВ го нямаше даже... 
