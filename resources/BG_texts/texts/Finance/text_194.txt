ПОСЯТО Е СЕМЕТО ЗА ПРОБУЖДАНЕ НА КРЕДИТНАТА НАДЕЖДА 

ЛИЛЯНА ПАНЕВА  

ЪРВАТА година на новото хилядолетие завърши. По традиция приключването на годишния календарен период се отбелязва с анализи на извършеното, с преоценки на резултатите от заложените в него очаквания и с прогнози за бъдещото развитие. 
При оценката на банковата дейност в България отиващата си 2001 г. може да бъде определена като година на промени, с които е посято семето за събуждане на кредитната надежда. Промените са свързани както с очакваното приключване на процеса за приватизация в сектора, така и с някои обективни изменения в условията за банкиране у нас. В този смисъл годината може да бъде възприета едновременно като своеобразен финал на процесите за трансформация на собствеността в банковата система, като начало на предстоящи прегрупирания в нея и като връщане на банковите институции към основните им функции на финансова трансмисия за икономиката. 
 
КАК СЕ ПРОМЕНИ БАНКОВАТА СИСТЕМА 
В последното десетилетие тя претърпя не една трансформация. В първите години на прехода към пазарна икономика се очакваше, че отделянето на банките от държавната прегръдка ще бъде повратната точка в развитието им. За съжаление практическите резултати от нашенската редакция на формулировката за благотворното влияние на банковата либерализация заложиха капана на най-сериозната криза в историята на българската банкова система - крахът й от 1996/1997 г. Въпреки значимостта на оценката за причините, довели до този крах, и до днес няма еднозначен и аргументиран отговор на въпроса кой е отговорен за него. Дали и доколко той е резултат на криворазбраната безконтролна либерализация на банковата дейност, на безхаберното отношение на БНБ към редица симптоми за източването на редица банки, на безотговорния политически натиск върху тях, на безпрецедентния грабеж на всички, имащи достъп до разградената софра на българските банки? Най-вероятно е той да е резултат от сложна комбинация на всички тези фактори, но никой не намери за необходимо да направи пълен анализ на феномена и да посочи отговорните за него лица. И досега финансовият шемет, довел до загубата на почти 1/3 от активите на банковата система, остава анонимно колективно престъпление без обвиняеми и без виновни. Политиците обвиняват банкерите, те от своя страна - политиците. Бяха тиражирани и продължават да се тиражират митове, които пречат да се оценят реалностите. 
Търсенето на ясна оценка за причините и резултатите от кредитното пиянство на банковата система от този период не е самоцелно. Последиците на краха от 1996/1997 г. не се състоят само в затварянето на 17-те фалирали банки. Тогава всъщност фалира доверието в банките, в резултат на което вложителите се отдръпнаха от тях, а те от своя страна се капсулираха и се отдръпнаха от кредитирането. Така заради проиграното доверие към банковата система в най-отговорните години на прехода си към свободния пазар българската икономика остана без кредитен ресурс и обезкръвена продължава да вегетира. Щетите са огромни и ще продължат да потискат кредитната дейност. 
 
БАНКОВАТА СИСТЕМА - СТАБИЛНА, НО САМОДОСТАТЪЧНА 
Сега, 5 г. след фаталната 1996/1997 г., по общо признание банковата система е най-развитият и стабилен финансов сектор у нас. Постепенно стресът от кризата бе преодолян, а споменът за него съзнателно загърбен. Загърбен, но неизживян. В банковата сфера бяха извършени колосални промени - нова структура, нова собственост, нови лица, нови нормативни разпоредби. В резултат на тези промени по оценка на Световната банка1 в началото на 2001 г. българският банков сектор е стабилен, с изключителна капиталова адекватност, която в края на полугодието е 32.05% при 8% изисквания на Базелските стандарти. Или както сполучливо ги характеризира известният бивш банкер Емил Хърсев3, Българските банки изглеждат като изкуствени цветя, току-що натъкмени за международно изложение на банковите стандарти от Базел, а не на действащи в реални пазарни условия конкурентни финансови институции. 
Те са стабилни, но не кредитират. Кредитните им портфейли заемат по-малко от 1/3 от активите им. При тези обстоятелства високата им капиталова адекватност е кух показател, който не отразява умението им да оценяват и управляват риска, а доказва консервативната им политика и увеличения дял на нискорисковите им инвестиции. 
Част от причините за кредитната пасивност на банките се обяснява с нормативните ограничения и наложените от БНБ неразумно високи изисквания за провизиране и свърхкапитализация. Днес се оценява, че въвеждането на текста на чл. 220, ал. 3 от ГПК, с който се инкриминират кредитите без обезпечение, бе емоционална реакция. Той с нищо не допринесе за стабилизирането на кредитния процес, но даде на банкерите оправдание за нежеланието им да отпускат кредити. Този текст само извиси изискванията им за свърхобезпечения, при които взимането на кредит стана не само невъзможно, но и безсмислено. Сега той отпадна, но това едва ли ще допринесе за осезателно раздвижване на кредитната активност. Причините за липсата й са много по-дълбоки. Би могло да се изразят с две думи: липса на реална икономика и на доверие. 
 
 
