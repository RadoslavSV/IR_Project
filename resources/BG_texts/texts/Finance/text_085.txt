ПОТРЕБИТЕЛИТЕ ЩЕ ИЗБИРАТ МЕЖДУ ОЛП И НОВИЯ ИНДЕКС 

ТОНИ МАРКОВ  


 
 
 
В НАЧАЛОТО на 2003 г. ще започне изчисляването и разпространяването на индекса на междубанковия левов пазар SОFIВОR. Той няма да замести или измести другия мерител на лихвените равнища в страната - основния лихвен процент /ОЛП/, а по-скоро ще го допълва, тъй като става въпрос за два формирани по различен начин показателя на два различни пазара. Единият отчита пазарни лихви на необезпечени депозити със срочност от едно денонощие до три месеца, вторият - доходността на първокласни книжа /ДЦК/ със срочност 3 месеца. 
По принцип меродавните лихвени нива би трябвало да се засичат на най-ликвидния пазар, какъвто и занапред вероятно ще бъде паричният пазар, но с въвеждането на валутния борд у нас и с оттеглянето на централната банка от левовия пазар беше прието основната лихва да се определя според резултатите на първичните аукциони на тримесечни сконтови съкровищни бонове. Резултатите от тези аукциони обаче се деформират под пресата на превеса на търсенето над предлагането: продавачът /МФ/ не може да задоволи глада на пазара, защото няма право да нараства неограничено вътрешния дълг, а купувачите са принудени да наддават /тоест да приемат ниска доходност/, тъй като нямат други инвестиционни алтернативи по закон и по принцип. 
Новият индекс SОFIВОR произлиза от и ще служи на банковата система. Въпрос на преценка на останалите потребители извън финансовата система е дали ще го ползват за свои цели, както например във Великобритания широко се ползва тамошният LIВОR. 
Индексът пасивно отразява лихвите на паричния пазар, но той би могъл да играе и активна роля, тъй като след утвърждаването му вероятно ще започнат да се създават инструменти, базирани на него, смята Андрей Зарев - експерт в дирекция Банкова политика на Банково управление на БНБ и член на регламентния комитет на индекса SОFIВОR. 
Създаването на индекс на междубанковия паричен пазар не е нова идея, но най-после тази идея е на път да стане факт, индексът да се утвърди и да бъде полезен за работата на банките в страната. Той е показател на нивото на лихвите в банковата система в страната - на каква цена една банка преотстъпва парите, които тя е получила от клиентите си. По този начин всяка банка ще има една меродавна цифра, на която ще може да се опре, когато сравнява своите собствени показатели /на собствената си работа/ със средното ниво на банковата индустрия. Индекси от такъв тип се използват за оценка на пасивите на банките. 
Банките имаха нужда от стабилни, общоприети и достоверни цифри за нивото на цените на пазара на междубанкови депозити. Постепенно се достигна до формирането поне в работен вид на този индекс. Активност проявиха най-заинтересуваните хора в банките - дилърите на паричния пазар. Българската дилърска асоциация излезе с предложение към Асоциацията на търговските банки и към Българската народна банка за организационно и методологическо съдействие. Министерството на финансите също подкрепи идеята. Като резултат се стигна до съвместно спонсориране на индекса SОFIВОR между АТБ като най-представителната и силна организация на банковия сектор, БНБ като патрон на банковата система и БДА, която обединява професионалистите на този пазар. Сключи се договореност между тези три организации през октомври тази година, което сложи края на един неколкомесечен период на преговори между представители на изброените организации. Изработиха се правила за този индекс - избрани бяха най-приемливите за повечето банки параметри, за да бъде индексът най-лесно изготвен на база подаваните от тях данни и най-удобен за употреба от страна на търговските банки. Това е индекс на банковата индустрия - произхожда от банковата система и се използва от нея. Централната банка оказва методологическо и техническо съдействие, тя като дистрибутор ще помага и със самото изчисляване. 
