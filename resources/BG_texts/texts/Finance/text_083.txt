СЛЕД 18 МЕСЕЦА ВЪЗХОД ПАЗАРЪТ НА АКЦИИ ВСЕ ОЩЕ ЧАКА ДЪРЖАВНА ПОДКРЕПА 

ЛЮБОМИР ЛЕКОВ, INVЕSТОR.ВG  

СЛЕД година и половина възходящ тренд на фондовия ни пазар може да се предположи, че новата 2003 г. ще донесе корекция и българските акции ще потеглят надолу. Дали това е толкова логично? Нека си припомним, че преди този продължителен тренд нагоре, започнал след парламентарните избори 2001 г., бяхме свидетели на тригодишно понижение на цените на акциите ни с начало лятото на1998 г. Тогава голямата корекция надолу започна след руската криза, сложила край на възхода на всички източноевропейски фондови пазари. 
Анализаторите, които следят капиталовия ни пазар отблизо, много добре знаят, че дори след сериозния ръст на цените в последната година и половина пазарът ни остава един от най-подценените в света. Причината е, че повечето акции от SОFIХ са далеч под нивата отпреди руската криза /с изключение на Слънчев бряг/. Същевременно почти всички дружества от индекса увеличиха значително печалбите си в последните четири-пет години. Така едно от основните съотношения за оценка на пазара, а именно Р/Е /съотношение между цена на акция и печалба на акция/ е намаляло спрямо 1998 г. 
Българската борса обаче продължава да страда от липсата на ликвидност - дори при т. нар. блу чипове. Изминалата 2002 г. показа, че сериозна промяна в посока по-висока ликвидност се постига много трудно. Тя едва ли ще настъпи и през новата година. Продължава печалната практика среднодневният обем на търговия при най-ликвидните ни акции да е под 1000 бройки, не са рядкост и дни без никаква търговия. Все още се възприема като събитие, когато се изтъргуват няколко хиляди акции, но причината винаги е кросова сделка или активизирането на някой по-голям инвеститор. 
Обяснението за липсата на ликвидна търговия е едно - недостатъчно предлагане на акции от големи и перспективни компании, каквито са повечето дружества в SОFIХ /без, разбира се, Химко, което няма място в този индекс от години/. Доказателство е фактът, че откакто се качиха компенсаторките на борсата, всеки ден изтъргуваните обеми от тях са сериозни и което е по-важно - сделките са много на брой, а спредът между купува и продава е много малък. 
Въпреки натрупания скептицизъм през последните 4 години твърденията, че българските акции са "боклук" и затова няма кой да ги купува, важат само за хората извън пазара. Защото всички, които са направили позиции през последните 2 години, са реализирали не само капиталова печалба от портфейлите си, но и много сериозни приходи от дивиденти. Нещата обаче може да се обърнат отново в посока на безтегловно падане, ако през тази година най-после не се появи истинско предлагане на акции от големите ни компании на фондовата борса. 
Именно липсата на такова предлагане е голямото разочарование за участниците на капиталовия пазар след година и половина управление на правителството на Симеон Сакскобургготски. Единственото изключение през 2002 г. беше 2% остатъчен дял на държавата в Албена АД. Той се изкупи светкавично и на високи цени, което би трябвало да подскаже на управляващите какъв е пътят за раздържавяване на фона на големите проблеми при продажбата на мажоритарните пакети. Новата година започва и с нова надежда - за излизането на т. нар. пул мечта на борсата. В края на миналата година се подготвиха промени в приватизационния закон, които трябва да направят публични дружествата, на които пазарът залага и които биха дали истинското начало на борсовата търговия. Дали обаче и това няма да остане едно добро и нереализирано намерение, след като също през декември от парламента дойде новина с обратен знак - икономическата комисия по предложение на депутати от НДСВ поиска спиране на приватизацията от БМФ и БРП. На 16 декември пък ВАС потвърди спирането на процедурата по продажбата на Булгартабак холдинг. Така "мечтата" на портфейлните инвеститори може отново да бъде изпратена в килера. 
Кои са дружествата, които биха теглили българския фондов пазар нагоре през новата година? Преди да разгледаме потенциалните отличници, нека отбележим един важен факт, който е определящ за развиващите се пазари. Обикновено два пъти в годината големите регионални инвестиционни фондове преразглеждат инвестиционните си стратегии. В такива случаи, макар и да звучи цинично, фондовете гледат основно какво прави конкуренцията. И както много пъти се случва, даден фонд се насочва към страна или регион /дори и преди това да не е чувал за този пазар/ само защото конкурентът му прави там по-добър доход от неговия. Ако погледнем статистиката, ще видим, че за първи път от 1998 г. целият регион дава много добри резултати. Макар нашият индекс да не присъства на инвестиционната карта, е възможно поскъпването на SОFIХ в последните 18 месеца да бъде забелязано от някой по-малък фонд, за който малкият ни пазар не е бариера. Може би тук е мястото да отбележим, че реално тези 18 месеца на растеж се използваха от чуждестранните инвеститори за закриване на позиции, а купувачи се оказаха почти изцяло местни лица. Първият пробив беше направен на аукционите за държавните акции в Албена, но това все още не значи, че чуждите инвеститори се завръщат трайно на българската борса. 
