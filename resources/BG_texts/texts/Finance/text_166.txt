   Емисия: Петък , 7 Януари 2000
                   
                  Муравей няма да поглъща пенсионното
                  Подобни публикации може би са провокация, смята финансовият 
                  министър. Той обаче потвърди информацията на “Монитор”, че 
                  иска негови хора да събират социалните вноски
                  ПЕТЯ МИНКОВА
                  Министерството на финансите (МФ) няма да погълне пенсионното, 
                  обяви вчера министър Муравей Радев. Той обаче потвърди 
                  информацията на “Монитор”, публикувана вчера, че неговите хора 
                  ще събират осигурителните вноски.
                  “Днес четох в няколко вестника - може би е неразбиране, а може 
                  би и провокация, но МФ няма да приеме към своите структури 
                  Националния осигурителен институт, нито Здравната каса, нито 
                  фонд “Професионална квалификация и безработица”. Те ще си 
                  останат такива, каквито са по закон, с всичките си правомощия 
                  и задължения. Само едно от тях - събирането на социалните 
                  вноски, ще премине към МФ и по-точно към сегашната данъчна 
                  администрация”, заяви Муравей Радев преди заседанието на 
                  правителството.
                  Оня ден обаче експерти на НОИ предупредиха от страниците на 
                  “Монитор”, че така съществувала опасност ведомството на Радев 
                  да поеме контрола върху института и да не използва събраните 
                  пари по тяхното предназначение.
                  “Средствата от вноски ще отиват по направления на НОИ, 
                  Здравната каса и фонд “ПКБ”. Ние само ще ги облекчим в тяхната 
                  работа, натоварвайки МФ с тази допълнителна функция 
                  (събирането на вноските - б.р.)”, категоричен е Радев. Според 
                  него данъчните инспектори така или иначе “ходят на място и 
                  проверяват за събирането на данъците и нищо не им пречи да 
                  проверят и за социалните вноски”. Така събирането на 
                  осигуровките ще поеме новата данъчна агенция, която трябва да 
                  заработи от 1 юли.

                        Управителят на НОИ Николай Николов: Радев не разбира как 
                        се събират осигуровки
                        ПЕТЯ МИНКОВА
                        - Г-н Николов, след днешното изказване на министър Радев 
                        смятате ли, че вече няма опасност МФ да погълне НОИ и да 
                        контролира бюджета му?
                        - Напротив. Сега сме изправени пред страшна дилема. Тук 
                        не става въпрос за провокация, а за това, че трябва да 
                        прилагаме току-що приетия Кодекс за задължителното 
                        обществено осигуряване. Трябва да извършим огромна 
                        работа по прилагането му – да разширим информационната 
                        система, да купим допълнителен хардуер и софтуер, да 
                        назначим и обучим 360 нови служители, да разкрием нови 
                        работни места, което по наши сметки ще струва най-малко 
                        5 млн. долара. И тези пари ще бъдат хвърлени на вятъра, 
                        защото след създаването на агенцията от 1 юли… Хората на 
                        НОИ са демотивирани, защото знаят, че след като изградят 
                        всички тези неща, всичко ще започне отначало с новата 
                        агенция. Не е прав г-н Радев, че с една елементарна 
                        промяна в кодекса и прехвърлянето на една функция на НОИ 
                        ще се реши въпросът. Много разчитам на здравия разум на 
                        световните финансови институции.
                        - Как си обяснявате изказването на министър Радев?
                        - Това показва неразбиране какво представлява събирането 
                        на осигурителните вноски. При нас събирането на вноските 
                        е свързано - заедно с паричните потоци текат много 
                        интензивни и в реално време информационни потоци. В НОИ 
                        има персонални регистри на фирмите - осигурители, плюс 
                        отделен регистър за осигуряващите се лица. Тук 
                        обработваме, завеждаме и предоставяме тази информация по 
                        предназначение. Ние всеки месец ще даваме информация на 
                        Здравната каса какви здравни осигуровки е направил всеки 
                        български гражданин.
