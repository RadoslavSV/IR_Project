      Емисия: Сряда, 5 Януари 2000
                    
                  Еврото поскъпна до 1.9555 лева
                  БОРИСЛАВ ПОПОВ
                  Левът поскъпна до 1.8906 ВGN/USD още с отварянето на банките в 
                  първия работен ден на годината. Много зле обаче се представи 
                  спрямо еврото. Вчера котировките на големите търговски банки 
                  бяха в диапазона 1.9545-1.9555 ВGN/ЕUR.
                  Причината за рязкото поскъпване на единната европейска валута 
                  беше голямото й търсене у нас и поскъпването й на 
                  международните пазари. Вчера министерството на финансите плати 
                  големи суми по падежи на ДЦК и лихви по главница на зункове. 
                  Повечето фирми и банки веднага се втурнаха да обръщат парите в 
                  евро и това вдигна курса. Освен това чуждите банки у нас 
                  работиха само с вальори до 30 декември и едва вчера започнаха 
                  да оперират със суми за 2000 година. В резултат на това те 
                  също натрупаха големи суми в левове и започнаха да ги обръщат 
                  във валута. Новото е, че еврото и германската марка бяха 
                  предпочетени пред долара. Затова курсът му се качи до 
                  рекордните 1.9555 ВGN/ЕUR и 0.9998 DЕМ/ВGN.


                  Сарафите също имаха доста работа. Преди обяд те купуваха 
                  американските пари за 1.900 - 1.905 лева, а ги предлагаха по 
                  1.925 - 1.930 ВGN. След обяд обаче левът поскъпна до 1.895 - 
                  1.91 ВGN/USD. Германската марка претърпя само козметични 
                  промени и беше търгувана в диапазона 0.993-0.999 лева.
                  Двукратната интервенция на японската централна банка засенчи 
                  набързо положителните перспективи на европейската икономика. 
                  Вчера за 13-ти път от юни миналата година Вank of Japan купи 
                  между от 2 до 3 млрд. долара за да предпази националната си 
                  валута. "Шефовете на банката неколкократно предупредиха, че са 
                  готови с подобна мярка. Изглежда, че 101.50 JРY/USD е нивото, 
                  което те са готови да защитават на всяка цена.", коментира 
                  Соня Хелеман, валутен стратег в Рaribas Сapital Мarkets. 
                  Първата интервенция на Вank of Japan започна около 101.60 
                  JРY/USD. В следствие на това доларът поскъпна до 103.18 
                  JРY/USD. 
                  Трети пореден ден еврото продължи да поскъпва. Вчера то покори 
                  нивото 1.0341 USD/ЕUR. То се изпъчи, когато се разбра, че 
                  инфлационните процеси в САЩ се ускоряват и Федералният резерв 
                  ще трябва да вдигне лихвите в най-скоро време. Тогава 
                  американските фондови пазари вече няма да са толкова 
                  атрактивни за финансовите акули и те ще пренасочат капиталите 
                  си към Европа.
                  Справка за централния курс на БНБ:
                  http://dir.zone168.com/currency/index.html

