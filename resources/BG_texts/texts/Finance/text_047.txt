ОКОВИТЕ НА ДОЛАРА И УОЛСТРИЙТ СА САМАТА ЩАТСКА ИКОНОМИКА 

ПЕТЪР РАДКОВ  

ИКОНОМИЧЕСКИТЕ проблеми в икономиката на САЩ и случващото се в света през последната година не доведоха до нищо по-различно от това, което се прогнозира от месеци, щатската валута се срива, а цените на акциите на Уолстрийт продължават да се колебаят и да падат. Стойността на зелените пари спрямо еврото вчера достигна най-ниското си ниво от ноември 1999 г. от 1.0539 ЕUR/USD. От март 2002 г., когато зелените пари успяха да се възкачат на нивото от 0.8700 ЕUR/USD до момента, те олекват със 17%. Ден след ден зелените пари губят от стойността си под тежестта на световната нервност около геополитическата ситуация, търговския дефицит на САЩ и ниските лихви. 
 
Сигнали за новия спад на долара и фондовите пазари вчера дадоха както по-лошите от очакваното корпоративни резултати в САЩ - направили перспективите пред икономиката доста смесени и мрачни, така и Ирак. Според анализатори обезценката на щатския долар може да достигне нивото от 1.07 ЕUR/USD и дори 1.08 ЕUR/USD. Същевременно вчера фондовият пазар в САЩ отчете най-големия си спад за последния месец. Стойността на индексите DJIА, Standard&Рoor's и Nasdaq се понижи съответно с 1.7, 1.4 и 2.1%. 
Обезценката на щатската валута вероятно като цяло би била добра за страдащата от рецесия икономика, но малко вероятно полезна за финансовите пазари и потребителите в САЩ. Ясно е, че ползите от слабия долар са основно за местната промишленост, която изнася стоки зад граница или се бори с конкуренцията на чуждестранните производители. 
Отражението, което може да се очаква върху потребителите в САЩ, според анализаторите е негативно. Поевтиняване на щатската валута удря местните потребители, тъй като нарастват цените на вносните стоки. 
Лихвените проценти в щатската икономика може да бъдат избутани нагоре, при положение че чуждите инвеститори ще желаят по-висока възвръщаемост поради наличието на риск от обезценка на щатската валута. Чуждите инвеститори във финансовите пазари на САЩ също ще бъдат потърпевши - цените на щатските активи в евро или йени ще спаднат, което допълнително оказва натиск и в без друго колебливите и спадащи цени на Уолстрийт. Поради тази причина администрацията на Белия дом никак не е склонна да приеме идеята за слаба национална валута. 
 
ПРОГНОЗИ 
ПЕРСПЕКТИВИТЕ пред икономиката на САЩ остават нееднозначно смесени. Всеобщо е очакването 2003 г. да стане годината на излизане от рецесията, но въпросът е кога ще започне то. Засега основният двигател на щатската икономика - предприемчивостта, е затлачен в блатото на несигурността. След година на корпоративни скандали и геополитическа несигурност в САЩ предприемачеството е спаднало до минимум. Потребителските разходи нарастват, но инвестициите спадаха през 2002 г. Допълнително глобалната несигурност значително се повиши от края на миналата година. Понастоящем САЩ водят борба не само със световния тероризъм, но се и готви за война срещу Ирак. Венецуела, която дава 10% от вноса на суров петрол за икономиката на САЩ, е блокирана от всеобща стачка. В тези условия е трудно да се инвестират нови пари. Нещата не изглеждат никак розови. 
 

