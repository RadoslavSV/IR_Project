Потенциалът на кредитната експанзия през 2003 година е ограничен
БОРИСЛАВ ЙОРДАНОВ, ПЛОВДИВ 6/2 - 18:32 ч.

   

 
По време на втория ден на първото по рода си финансово изложение "Банки, инвестиции, пари" се проведе семинар, на който бяха обсъдени ролята и функциите на контролните институции в страната. Снимка: Асен Тонев/"Дневник" 
 
През изминалата година общата сума на новоотпуснатите кредити от банковата система е 1.880 млрд. лв. Това представлява ръст от 45% в сравнение с предходната година и вече в централната банка не споделяме схващането, че банките не кредитират. Това заяви в рамките на изложението "Банки, инвестиции, пари" Петър Андронов, главен директор в управление "Банков надзор" в Българска народна банка (БНБ). Той допълни, че вниманието на централните банкери вече е насочено по-скоро към наблюдение на отпуснатите кредити с цел да не се стигне до повишаване на дела на лошите такива. 


"Редовните заеми към края на миналата година представляват 91.4% от общата кредитна експозиция на банките при 86.9% през 2001 г.", допълни Андронов. Той представи статистика, според която от новоотпуснатите кредити за 1.880 млрд. лв. приблизително 7% са в долари (едва 67 млн. долара), а други около 60 на сто (576 млн. евро) са били отпуснати в евро. По-голямата част от остатъка се пада на левови заеми, като те най-вече се съставляват от потребителски кредити. "Високият дял на кредитите в евро показва, че банките се стремят да елиминират валутния риск, а и икономиката също вече не желае да се натоварва с подобен риск", обясни главният директор на "Банков надзор". Според статистиката на БНБ 45% от всички нови кредити се падат на заеми на сума над 1 млн. лв., като те са били получени от 900 големи кредитополучатели. 

Петър Андронов обясни още, че потенциалът на банките за разширяване на кредитния им портфейл през тази година е ограничен. "Потенциалът е концентриран в пет-шест кредитни институции, влизащи в първа и втора банкови групи. Това е така, тъй като свръхкапиталът в банковата система към края на 2002 г. е в размер на 913 млн. лв., концентриран най-вече в първите шест банки в страната. Освен това и икономиката изчерпва нуждата си от нов ресурс", заяви Андронов. 

Данните на "Банков надзор" показват още, че капиталовата адекватност на българските банки плавно се снижава, но все още те остават свръхликвидни. През 2002 г. капиталовата адекватност е достигнала 25.2% при около 45% преди четири години. Нормативното изискване в България за този показател е двойно по-малък от сегашния му размер - 12%. В европейските страни изискването за капиталова адекватност е 8%. 

От БНБ съобщиха, че сега 83.4% от банките в страната са частни, а 16.6 на сто - държавни и общински. Също така 75.4% са собственост на чуждестранни капитали. След приватизацията на ДСК около 88% от банковия капитал ще е в чуждестранно владение. 

Председателят на парламентарната бюджетна комисия Иван Искров, който откри семинара, от своя страна заяви, че е разочарован от чуждите инвеститори в банките ни, които са се забавили твърде много в трансферирането на ноу-хау на българския финансов пазар. Той допълни още, че лихвените маржове в страната все още остават твърде големи в сравнение със средноевропейските. 
