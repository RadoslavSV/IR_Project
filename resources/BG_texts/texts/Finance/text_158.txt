ГЕОРГИ САРАКОСТОВ, ДИРЕКТОР ДАНЪЧНИ И ПРАВНИ УСЛУГИ, РRIСЕWАТЕRНОUSЕСООРЕRS  

От ключово значение за инвестиционния климат е данъчната администрация да подпомага данъкоплатците, особено тези, които искрено се опитват да бъдат коректни. 
Може би чуждестранните инвеститори се нуждаят от специално внимание, защото поради културни и езикови различия се намират в несъвсем равностойно положение. За радост в практиката има много случаи на отлично взаимодействие между чуждестранни инвеститори и данъчната администрация и тази тенденция се засили чувствително след създаването на специалните структури за обслужване на големите данъкоплатци. 
Има обаче и прецеденти, които може да създадат крайно неблагоприятно впечатление за данъчните условия в България в определени международни стопански среди. Става дума за необосновани откази да се признаят права на данъкоплатци или налагане на несъразмерни данъчни тежести и санкции за очевидно несъществени пропуски. Например имало е случаи данъчен орган да отказва да признае огромна сума на данъчен кредит по ДДС, изтъквайки като основание, че в съответната данъчна фактура не е изрично посочено "мястото на съставяне на документа". Не се оспорва, че всички съществени параметри на сделката са ясни и няма съмнение за грешка или злоупотреба по отчитането на данъчните задължения; признава се, че продавачът е платил данъка. Просто се застъпва тезата, че формалният пропуск в данъчния документ си има данъчна цена. "Цената" може да бъде в размер на десетки хиляди левове допълнителни разходи... 
Отделни чуждестранни фирми, сблъскали се с подобно отношение, са оставали изумени и крайно разочаровани. Разочарованието на инвеститорите също има обществена цена и тя в много случаи не оправдава приходите за държавата, които може да бъдат събрани по описания крайно недалновиден начин. Затова ми се струва наложително приемането на законови и административни мерки, гарантиращи, че очевидно несъществени пропуски в оформянето на данъчни документи няма да водят до несъразмерни санкции и огромни допълнителни данъчни разходи, ако няма реални съмнения за грешки или злоупотреби. Подобни правила има в много данъчни системи и приемането им у нас би било знак за положително развитие на данъчната култура и подобрение на инвестиционния климат. 
На фона на посочените практически проблеми определена загриженост пораждат и някои правни разпоредби, за които няма данни да са били реално прилагани, но които все пак поставят сериозни въпроси, свързани с данъчния риск в България. 
Нека цитирам като пример алинея 1 на член 12 от Закона за ДДС, озаглавен "Обща презумпция за внесена стока": "Всеки, който е придобил стоки извън територията на страната, или е притежавал стоки, които се обработват за негова сметка на място, извън територията на страната, се приема, че е внесъл тези стоки на територията на страната и дължи данък, с изключение на случаите, когато има доказателства за друго." Подобна разпоредба може да се тълкува много широко. Например огромна сума на ДДС неочаквано може да бъде определена като задължение на един клон на чуждестранно търговско дружество, което /естествено/ притежава много стоки извън страната. Как биха могли да изглеждат "доказателствата", които дружеството би трябвало да представи в своя защита, за колко време те биха могли да бъдат събрани и колко би струвало това на инвеститора? 
Ако държавата ни понякога събира значителни суми по ДДС въз основа на очевидно несъществени пропуски в оформянето на някои данъчни документи, кое гарантира, че и цитираният чл. 12, ал. 1 ат Закона за ДДС няма при определени условия да бъде използван като основание за генериране на данъчни приходи /противно на икономическите цели и логика на ДДС/? Едва ли България би спечелила, ако всеки потенциален стратегически инвеститор бъде специално предупреждаван за тази и подобни на нея правни разпоредби и възможния им практически ефект. 
Има много други аспекти на данъчната ни система, които заслужава да бъдат предмет на конструктивен обществен дебат. Струва ми се, че в обстановка на изострена конкуренция между държавите за привличане на качествени инвестиции такъв дебат би бил полезен за България. 
