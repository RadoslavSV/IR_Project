СЪС СВЕТЛИН ГЕОРГИЕВ, ПРЕДСЕДАТЕЛ НА СЪВЕТА НА ДИРЕКТОРИТЕ НА ИП ФАВОРИТ АД, РАЗГОВАРЯ ТОНИ МАРКОВ  


 КЪДЕ ВИЖДАТЕ МЯСТОТО НА ИП ФАВОРИТ НА КАПИТАЛОВИЯ ПАЗАР - КАКЪВ ПРОФИЛ ИМАТЕ КАТО ИНВЕСТИЦИОНЕН ПОСРЕДНИК? 
- ИП Фаворит АД е създаден през 1998 г. като дъщерно дружество на Акционер-Фаворит холдинг АД с идеята да управлява портфейла и да осъществява трансакциите с ценни книжа на бившия приватизационен фонд. Впоследствие инвестиционният посредник разшири сферата на услугите си, като в момента работи и с много други клиенти - физически и юридически лица, както местни, така и чуждестранни. Разрастването на дейността ни през последните години е свързано и обусловено от извършващите се в страната приватизационни процеси, а така също и от неизбежните и необходими преразпределителни сделки с дялови участия или цели предприятия. Приоритет е и работата с клиенти - физически лица, поради което разполагаме с офиси освен в София и в още пет града в страната. Чрез проведените две фази на масовата приватизация на българина беше дадена възможност да стане притежател на акции на компании и нашата роля, а според мен и на останалите посредници е оказването на съдействие, подпомагане и консултиране на тези собственици на акции във връзка с вземането на най-адекватно инвестиционно решение от тяхна страна. Считам, че инвестиционните посредници трябва много внимателно да работят със своите клиенти - физически лица, защото не съществува развит капиталов пазар без участието на дребни клиенти. Разбира се, тук нещата опират и до наличието на прословутата "средна класа", а нейното генериране е свързано и с понятието инвестиционна култура, което също е грижа на финансовите посредници. 
 
МИСЛИТЕ ЛИ, ЧЕ ЩЕ НАСТЪПИ СЕРИОЗНО ПРЕСТРУКТУРИРАНЕ НА ПАЗАРА НА ПОСРЕДНИЧЕСКИ УСЛУГИ? 
- Конкуренцията на този пазар не е малка, така че е съвсем нормално да се очаква преструктуриране. Тук може да бъде направена връзка с предходния въпрос, а именно, че повишаването на инвестиционната култура на средния българин ще изисква по-качествени услуги, по-добре организирани вътрешни структури на посредниците, повече регионални офиси, а защо не и повече инвестиционни посредници. Лично аз не приемам тезата за пренаселеност на пазара на инвестиционното посредничество, а и в крайна сметка инвестиционните нужди и бъдещето ще покажат кой има място на този пазар, коя структура е най-подходяща и кои услуги са най-търсени. 
 
КАКЪВ ОБОРОТ ТРЯБВА ДА ИМА ЕДНА БРОКЕРСКА КЪЩА, ЗА ДА ПЕЧЕЛИ ОТ ТАЗИ ДЕЙНОСТ? ПЕЧЕЛИВША ЛИ Е ТЯ ВЪОБЩЕ ПРИ СЕГАШНИТЕ УСЛОВИЯ? 
- Инвестиционният посредник може да печели не само от комисиони от сделки с ценни книжа, но и от много други услуги - консултации, управление на портфейли, подготовка на нови емисии на акции или облигации, предлагане на цялостни инвестиционни и финансиращи решения съобразно нуждите на специфичните клиенти. В страната е все още трудно да се печели само от посреднически сделки, но с увеличаване на участниците на пазара на ценни книжа считам, че ще има инвестиционни посредници, които да съумяват да съществуват само от този тип дейност. 
 
ГОДИНИ НАРЕД СЕ ЧАКА ДЪРЖАВАТА ДА ДАДЕ ТЛАСЪК НА БОРСАТА С ПУБЛИЧНО ПРЕДЛАГАНЕ НА АКЦИИ ОТ ГОЛЕМИ КОМПАНИИ. КЪДЕ ОБАЧЕ Е РОЛЯТА НА ПОСРЕДНИЦИТЕ ЗА РАЗВИТИЕТО НА ПАЗАРА? 
- През последната седмица станахме свидетели на проблеми, свързани с предлагането на остатъчни държавни дялове срещу компенсаторни инструменти на БФБ-София и по-точно на временно прекратяване на предлагането от страна на съответните инвестиционни посредници. Наред с това широко се дискутира и тезата за грешка в модела на пуловете за борсова приватизация, при които в един пул са обединени акции на добри предприятия и неатрактивни акции. Нещата поразително ми наподобяват времето отпреди 15-20 години, когато в книжарниците романът "Шогун" се продаваше заедно с произведение на никому неизвестен автор. Всичко това показва, че усилията само на инвестиционните посредници със сигурност няма да са достатъчни за успеха на борсовата приватизация. Необходима е ясна политическа воля у управляващите и визия за конкретни резултати. Необходими са също така ясни, последователни и непроменяеми правила, които да дадат сигурност на инвестиционните посредници и техните клиенти. Ако тези предпоставки са налице, аз съм убеден, че посредниците ще направят необходимото за успеха на тази приватизация. 
 
КАК СЕ ПЕЧЕЛИ ДОВЕРИЕТО НА КЛИЕНТИТЕ, РЕАЛИСТИЧНИ ЛИ СА ТЕХНИТЕ ОЧАКВАНИЯ ОТ ТЪРГОВИЯТА С ЦЕННИ КНИЖА? КАКЪВ Е ПРОФИЛЪТ НА ВАШИЯ СРЕДЕН КЛИЕНТ? 
- Както казах по-горе, двете фази на масовата приватизация направиха милиони българи собственици на акции. По принцип очакванията на масовия клиент винаги граничат с нереалистичността, което е особено характерно за българина. Това беше потвърдено и от плачевно известните пирамиди, които успяха да присвоят средства от интелигентни хора с добро образование, но с ниски инвестиционни познания. Това всъщност е основният проблем на масовия клиент и според мен тук е една от основните задачи на инвестиционната общност - да работи за повишаването на тези познания, защото това е инвестиция в бъдещето на самите инвестиционни посредници. Що се отнася до печеленето на доверие, според мен то се крие в следните принципи - точна и бърза информация, коректни сделки и разумни комисиони. 
 
МОЛЯ, РАЗКАЖЕТЕ НИ ЗА НЯКОИ ОТ НАЙ-ВАЖНИТЕ ВАШИ СДЕЛКИ, А СЪЩО И ИНТЕРЕСНИ СЛУЧКИ ОТ ЖИТИЕ-БИТИЕТО НА КОЛЕКТИВА ВИ. 
- Ежедневието на инвестиционния посредник е изпълнено с разнообразна работа и по принцип няма неважни сделки. Стремим се към налагането на високи стандарти в качеството на нашата работа и привличането на по-широк кръг от клиенти. Все пак като по-интересно събитие от последната седмица бих споменал започването на вторичната търговия с облигации на АутоБохемия АД на официалния пазар на БФБ-София АД. Като инвестиционен посредник, извършил първичното пласиране на облигациите, следва да отбележим, че тази емисия е първата по рода си - осъществена е в страната от дружество, което е специализирано в продажбите на лизинг на автомобили Skoda. 
  
