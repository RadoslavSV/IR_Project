МАЖОРИТАРНИЯТ ПАКЕТ ОТ "СВ. СВ. КОНСТАНТИН И ЕЛЕНА" ЯВНО ЩЕ БЪДЕ КУПЕН ВДРУГИДЕН НА БФБ-СОФИЯ 

ТОНИ МАРКОВ  

НАЙ-ГОЛЯМАТА досега търговия с поименни компенсаторни бонове се осъществи вчера на пода на БФБ-София. Стопанска и инвестиционна банка купи 60 млн. поименни компенсационни бона на цена 25% от номинала. ТБ България инвест й продаде 20 млн. ПКБ, а останалите 40 млн. бяха крос на самата СИБанк. Събирането на подобен ресурс в СИБанк според пазарните анализатори не може да е за друго освен за предстоящата вдругиден първа продажба на мажоритарен пакет срещу компенсаторки на БФБ-София. С това се постави край на гадаенето дали ще бъде купен или не пакетът от 67.54% от акциите на "Св. св. Константин и Елена" в четвъртък, когато ще се състои аукционът на приватизационен сегмент. На него ще бъдат предложени 151 356 акции на курорта при минимална продажна цена 380 лева в компенсаторни инструменти, което прави 57.5 млн. записи или бонове. При цена на ресурса 1/4 от номинала реалната цена на акция излиза 95 лева. Цената на същите акции на нормалния пазар от края на миналата и началото на тази година е около 16 лева. Въпросът обаче е дали купувачът ще отправи търгово предложение към останалите акционери. Според новите изисквания на Закона за публично предлагане на ценни книжа /в преходните и заключителните разпоредби/ се казва, че борсовата приватизация е изключение от изключението да не се отправя търгово при приватизация или, иначе казано, трябва да се отправи. Така че, от една страна, новият собственик ще бъде принуден да стане мажоритарен собственик и ще премине границата от 2/3, при която е длъжен да отправи търгово предложение. Но, от друга страна, не се знае дали с цел да го избегне той няма да приложи авангардния опит на групата гръцки инвеститори в Шератон и да разбие веднага пакета си на части, по-малки от 50%. А че акциите си струват, никой не се съмнява, тъй като по груби оценки само земята на курорта струва около 40 млн. лева, или по 166 лева на акция. 
Кой ще е купувачът - ТИМ или Мултигруп? Брокери коментират, че в крайна сметка ще е Мулти, но за начало пакетът вероятно ще бъде купен от ТИМ поради посочените законови изисквания за търгово предложение. Само че не през ЦКБ, който е и брокер продавач на държавата, а през СИБанк, който е най-големият държател в страната на компенсаторни книжа в портфейла си. 
