Емисия: Понеделник, 7 Февруари 2000
                    
                  Защо МВФ абдикира от изискванията си към България?
                  Фондът прави безпрецедентен жест у нас като жертва свещените 
                  си крави – 
                  монетарната и фискална стабилност, приватизацията, пазарните 
                  реформи
                  Димитър Ашиков
                  Последният преглед на тригодишното ни споразумение с МВФ 
                  предизвика смут сред коментаторите в някои медии. И не без 
                  основание - налице са шокиращи отстъпки от страна на фонда. 
                  Като се започне от простото затваряне на очи пред 
                  неизпълнените структурни критерии и параметри, минем през 
                  отлагането на крупни приватизационни сделки, и стигнем до 
                  отлагането на реформите в цели сектори (енергетика, ЖП 
                  транспорт и др.). Още по-шокиращо е, че за разлика от 
                  предишните прегледи по споразумението, сега вече дори не стана 
                  дума за новите срокове, в които ще се изпълняват отложените за 
                  кой ли път ангажименти на нашето правителство.

                        При последната си визита у нас представителят на МВФ за 
                        България Юха Каконен за пореден път отложи ангажиментите 
                        на нашето правителство към фонда.
                        Снимка: Архив “Монитор”

                  Ако проследим философията и политиката на МВФ през годините, 
                  ще установим че в тяхната основа стои т. нар. “Вашингтонски 
                  консенсус”. Въпросният консенсус поставя теорията и практиката 
                  на фонда върху три стълба - монетарна и фискална стабилност, 
                  приватизация, пазарни реформи. Издигането на тези цели и 
                  безкомпромисното им отстояване от страна на МВФ ги превърна в 
                  “свещени крави” от Москва до Манила. В тяхно име се 
                  принасят в жертва култура, образование, заплати и социални 
                  придобивки.
                  От тази гледна точка, готовността на МВФ да отстъпи при 
                  прегледа на тригодишното споразумение с България не е нито 
                  временен, нито тактически ход. Това е жертване и на трите 
                  свещените крави, което фондът не си е позволявал никъде досега 
                  по света, освен ако не счита споразумението за невалидно, а 
                  възможностите за ново такова – крайно съмнителни. До тези 
                  изводи може да стигне всеки, който разбра същността на 
                  резултатите от “преговорите” между правителството и МВФ през 
                  януари.
                  Най-големият шок идва от това, че МВФ на практика абдикира по 
                  отношение на поддържаната фискална стабилност у нас. За това е 
                  достатъчно да припомним продължаването на бюджетните субсидии 
                  в основните монополни отрасли до някаква неясна дата през 2001 
                  г. По отношение на увеличаването на бюджетните приходи и 
                  тяхната събираемост, фондът дори не обели дума за 
                  компютъризацията на данъчната и митническата администрации, 
                  позволяваща централизирана обработка и засичане на 
                  задълженията към фиска, камо ли за пореден нов срок. Нещо 
                  повече, дори изпълнението на задачата за въвеждането на единен 
                  идентификационен номер за фискални цели, представляваща 
                  предпоставка за въпросната компютъризация, потъна в небитието.
                  През януари не чухме и дума за една от най-горещите теми при 
                  прегледа на фонда през лятото – задълженията на фирмите към 
                  бюджета и социалното осигуряване. То не бяха срокове, то не 
                  бяха тавани, то не бяха клетви за решителност и наличие на 
                  воля за решаването на този ключов проблем. А това е проблем, 
                  който събира в един възел понятията монетарна стабилизация, 
                  финансова и бюджетна дисциплина. За това колко се е затегнал 
                  този възел, може да съдим косвено от 
                  лавината фискални нормативни актове 
                  и усмивката на софийския кмет.
                  Вместо да бъдем свидетели на безпощадна защита на най-голямата 
                  свещена крава от страна на МВФ, то авторитетната международна 
                  финансова институция се втурна в лигав спор със синдикалисти и 
                  обикновени социални администратори. Мнозина заподозряха, че 
                  пазарлъкът, довел до заветните пет лева увеличение на 
                  минималната работна заплата, е обикновена димна завеса. Така 
                  загрижените за бюджетната стабилност неусетно забиха пореден 
                  нож в свещеното животно на фонда, чрез свежия поток от 
                  макулатура към бюджета. Става дума за компенсаторните записи, 
                  които вече се признават за стопроцентово платежно средство при 
                  приватизация (виж “Държавен вестник” от 1 февруари).
                  Неусетно в жертва се принесе и следващата свещена крава на МВФ 
                  - приватизацията. За това, с какви авангардни платежни 
                  средства се сдобихме преди дни, стана дума току-що. Мимоходом 
                  трябва да се отбележи, че подхвърленият компенсаторен кокал ще 
                  отклони вниманието на “съзерцаващите” приватизацията партийни 
                  активисти от предстоящите партийни форуми и битки. А уж 
                  отделихме партията от държавата, държавата от икономиката, 
                  водени от “кабинета на приватизацията”. Тъй-като напоследък 
                  наблягаме предимно на ценностите, трябва да припомним на 
                  техния генератор, че “Идеята винаги се е опорочавала, когато 
                  се е отделяла от интереса.”(К. Маркс, “18-ти брюмер на Луи 
                  Бонапарт”).
                  Тук става дума за 
                  отложената за кой ли път приватизация на БТК, големи държавни 
                  банки 
                  и прочие. Става дума и за методите на приватизация, ефекта от 
                  тях и гаранциите за необратимостта на процеса. По нито един от 
                  тези три пункта не могат да се забележат положителни 
                  тенденции. Вече сме свидетели на първото ликвидирано РМД и на 
                  първите одържавявяния на частни банки в несъстоятелност. 
                  Стигна се дотам, сладкарници и други подобни обекти в Пловдив 
                  да се приватизират срещу двеста-триста лева на разсрочено 
                  плащане. Едва ли някой ще узнае има ли следприватизационен 
                  контрол у нас и колко приватизатори са изпълнили ангажиментите 
                  си. Изтеклите в незнайна посока близо 15 млн. лв. от 
                  приватизационната сметка на “Златни пясъци” ЕАД вероятно са 
                  само върхът на айсберга.
                  Ето защо, през януари МВФ вдигна ръце и от приватизацията, и 
                  поредната й свещена крава пое към небитието. Така 
                  приватизацията остана без срокове и с мъгляви препратки към 
                  бъдещи периоди, изразени в устен вид на пресконференции. Но 
                  неяснотата засегна не само бъдещето на приватизационния 
                  процес, а и миналото му. Например, в платежния ни баланс 
                  (публикуван от БНБ) до 12 януари, преките чужди инвестиции у 
                  нас през третото тримесечие на 1999 г. възлизат на 109,4 млн. 
                  долара. След тази дата, подозрително съвпадаща с пристигането 
                  на мисията на МВФ у нас, публикуваната цифра е вече цели 177,4 
                  млн. долара. Все пак, въпреки че преминаването на мисията на 
                  фонда през ВИП-а на летището ни донесе още 68 млн. долара 
                  преки инвестиции, благословията за загърбването на този 
                  основен приоритет на реформата е факт.
                  Третата свещена крава, която мина неусетно под ножа през 
                  януари, е развитието на пазарната икономика, на нейните 
                  принципи и механизми. Тук първото затваряне на очи от страна 
                  на МВФ бе по отношение на прозрачността. Между двата прегледа 
                  по тригодишното споразумение, между юли миналата година и 
                  сега, министерският ни съвет се обогати с нова структура - 
                  НСИ. Странно е, как квалифицираните експерти на фонда все още 
                  не са забелязали тази метаморфоза, тоест 
                  превръщането на статистиката от парламентарна какавида в 
                  красива правителствена пеперуда
                  Те още не са забелязали и, че растежът за 1999 г. вече е 
                  изчислен, а необходимите изходни данни за него и досега не са 
                  сметнати.
                  Но ако цифрите са със съмнителна прозрачност, то от 
                  реанимацията на монополните ни икономически структури струи 
                  обилна светлина. Какво друго, освен жертване на последната 
                  свещена вашингтонска крава е отлагането на реформите в 
                  енергетиката ни за незнайни времена през 2001 г. Тук вече сме 
                  свидетели на безпрецедентно сиромахомилство от страна на МВФ – 
                  населението не можело да понесе предвиденото по план 
                  повишаване на енергийните му сметки. Стигна се дотам, нашият 
                  кредитор от последна инстанция да зарони сълзи за бедността и 
                  сиромашията у нас. А как се стигна дотук, никой не проговори. 
                  Дали за това нямат принос същите монополи и безпроблемното им 
                  (доскоро) съжителство със свещените задокеански крави, това е 
                  въпрос очевидно извън темите на прегледа по тригодишното 
                  споразумение.
                  Е, доживяхме време, когато монополите изядоха кравите. А 
                  социалният ефект е досущ като в Англия преди два века, 
                  когато овцете изяли хората. Какво да се прави - 
                  политикономическата закономерност се повтаря в различна форма, 
                  но с една и съща същност, водеща до един и същ резултат. На 
                  този фон МВФ прави безпрецедентен жест и жертва свещените си 
                  крави на родна почва. Ако се съди по усмивките и хвалбите по 
                  наш адрес, сякаш нищо не се е случило. Но премълчаването на 
                  редица съществени факти, превръщащи не само тригодишното 
                  споразумение но и вашингтонския консенсус в къс хартия. А 
                  одобрението на мерки, атакуващи фронтално договореностите и 
                  тяхната философия, едва ли може да остане незабелязано. 
                  Единственият сигурен белег за съществуването на тригодишното 
                  споразумение с фонда е поредният транш. Но обещаното му 
                  отпускане след януарския преглед не може да замести отговорите 
                  на повдигнатите дотук въпроси. А отговорът е прост - 
                  политическите императиви в дейността на фонда у нас тотално 
                  изместиха икономическите. Критика в тази посока се чува все 
                  по-често от всичките пациенти на фонда. Дори вицепрезидентът 
                  на Световната банка, Джоузеф Щиглиц, изтъкна тази 
                  нездравословна тенденция в дейността на МВФ.
                  Политиката дотолкова измести икономиката в дейността на фонда 
                  у нас, че вече се губи здравият смисъл, губи се посоката на 
                  реформите в нея. Така, кредиторите (във финансов смисъл) се 
                  превърнаха в чиста проба политически кредитори. Крайно време е 
                  да разберем, че балканският консенсус изяде вашингтонския на 
                  родна почва. Това е уникалността на станалото през януари - 
                  цената за преследването на политическите цели лъсна на показ. 
                  Възможно е за МВФ жертването на свещените крави да си струва 
                  цената. Ала какво жертваме ние и каква цена ще платим?
