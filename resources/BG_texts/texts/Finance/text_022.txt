КОИ СА НОВИТЕ МОМЕНТИ ПРИ ПРИЛАГАНЕТО НА ЗАКОНА ЗА 2003 ГОДИНА 

ИВАН ДОЧЕВ, ДИПЛОМИРАН ЕКСПЕРТ-СЧЕТОВОДИТЕЛ  

С промените на Закона за корпоративното подоходно облагане /ЗКПО, ДВ, бр. 119 от 2002 г./ не може да се счита, че е настъпила радикална промяна във философията на това облагане у нас. Но от гледна точка на данъчното стимулиране на бизнеса и по-голямата коректност към данъчните субекти напредък има. 
Въвеждането на единен данък върху печалбата премахва досегашното деление на данъка за републиканския бюджет и за общините. Той ще се внася изцяло в приход на републиканския бюджет. Празнината от премахването на данъка за общините ще се регулира при субсидирането на общинските бюджети. Към намаляване на данъчната тежест още през 2003 г. води и намаляването на ставката върху представителните и други разходи по чл. 35 от закона от 25 на 20%. Отделно от това данъкът върху даренията става 15%, когато дарението е в полза на вероизповеданията и юридическите лица с нестопанска цел и общественополезна дейност, вписани в централния регистър на Министерството на правосъдието. /Не се облагат изобщо, както и досега, даренията, които не са отчетени като разход, а са за сметка на капиталовите резерви на предприятието дарител./ 
 
ДАНЪЧНА АМОРТИЗАЦИОННА ПОЛИТИКА 
Активите вече са представени в закона в шест категории поради отделянето на автомобилите, компютрите и софтуера от II категория и обособяването им в самостоятелни позиции: 
IV категория - компютри и софтуер 
V категория - автомобили. 
Досегашната IV категория става VI - за всички останали амортизируеми активи. 
Премахва се възможността за ускорена данъчна амортизация. За сметка на това за машините, апаратурата и производственото оборудване нормата се увеличава и става 30%. Реално увеличение на данъчната амортизационна норма има при компютрите и софтуерните продукти - 50%, те ще се амортизират /в данъчно отношение/ за 2 г. Трябва обаче да се помисли за паропроводите и водопроводите, които остават с 25-годишен амортизационен срок /4%/. При следващо изменение на ЗКПО може би ще е целесъобразно и те да бъдат обособени в отделна група. Сега на предприятията се дават по-голяма възможност и интерес да приемат собствена амортизационна политика. 
 
НОВА ТРАКТОВКА НА ВРЕМЕННИТЕ ДАНЪЧНИ РАЗЛИКИ 
При преобразуването на счетоводния финансов резултат за данъчни цели възникват данъчни разлики, които по своя характер може да бъдат постоянни и временни. 
ПОСТОЯННИТЕ разлики въздействат на облагаемата печалба за отчетния период окончателно. ВРЕМЕННИТЕ водят до по-голяма или по-малка облагаема печалба в сравнение със счетоводния резултат, но само за годината, в която са възникнали. В следващи отчетни периоди /години/, при условия за тяхното обратно проявление, временните разлики въздействат на данъчното облагане в обратна посока - така че съвкупно за периода да се получи нулев данъчен ефект. Или, ако за годината на възникването на временната разлика е платен по-голям данък, в следващи години ще бъде платен по-нисък, и обратното. 
 
ПРИМЕР 
* Провизии на задължения. Обложената провизия безусловно се признава както при реинтегриране в печалбата на част от нея, така и при изплащането на провизираното задължение /пълно покритие/ 
* Нереализираните загуби от обезценка и преоценка на активи съгласно чл. 23 /2/, т. 21 от закона. Обратното проявление е предвидено на два етапа - веднъж при възстановяване на тези загуби от последваща оценка /чл. 23, ал. 3, т. 13/ и втори път при отписване на активите - за невъзстановените суми. /Без отписването при липси на дълготрайни активи и липси и брак на стоково-материални запаси./ 
* Срокът за обратното действие на временната разлика от облагането на лихви по заеми при състояние на слаба капитализация /чл. 26 от закона/ се удължава от една на три години. По този начин се решава проблемът за лихвите по дългосрочни заеми. 
 

