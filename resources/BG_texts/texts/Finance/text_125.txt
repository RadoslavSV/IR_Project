ЗАСТРАХОВАТЕЛНИТЕ и пенсионните компании проявяват интерес към закупуване на ДЦК, деноминирани в евро. Мениджърите научиха първо от в. ПАРИ във вторник за новата емисия. Според зам.-министъра на финансите Красимир Катев става моментът е изгоден, тъй като в България има свръхликвидност от 3.5-4 млрд. лв. Пенсионните фондове имат ресурс от 300-320 млн. лв. Застрахователите разполагат с ресурс от 700-750 млн. лв. 
Пенсионните фондове и застрахователните компании приеха с интерес възможността да диверсифицират инвестиционните си портфейли с деноминирани в евро облигации на българското правителство. 
Очаква се да има интерес както от страната, така и от чужбина, коментираха от клон на голяма чуждестранна банка с водещи позиции на пазара на инвестиционните банки в света. Няколко банки ще бъдат спонсори на емисията за чужди клиенти. Това са УниКредито Булбанк, Ай Ен Джи, Райфайзен банк, Ситигруп, ОББ и Банка ДСК, посочиха от Министерство на финансите. /ПАРИ/ 
 
РЕАКЦИИТЕ 
 
СИМЕОН ПЕТКОВ, ЗАМ.-ПРЕДСЕДАТЕЛ НА ОРЕЛ-Г ХОЛДИНГ АД, ГЛ.ИЗП. ДИРЕКТОР НА ЕВРОФИНАНС АД И ГЛ. ИЗП. ДИРЕКТОР НА ЗК ОРЕЛ АД: 
ЧУДЕСНО, идеята е много добра по отношение на доходността от инвестиции. През последните месеци се наблюдава тенденция за изравняване на доходностите по българския външен и вътрешен дълг, като те намаляват. При тези условия очакваме приемлива доходност от аукциона, която обаче ще бъде изгодна за емитента /МФ/ поради ниските лихвени нива в страната. Допълнително интересът се засилва от съществуващия глад на пазара за дългови инструменти и това, че емисията е деноминирана в евро. Въпреки това очаквам, че вероятно емисията няма да бъде изчерпана наведнъж. 
Смятам, че емисията ще бъде особено привлекателна за пенсионните фондове и животозастрахователните дружества, които са задължени да инвестират немалка част от средствата си в ДЦК. 
Емисията ще запълни един съществен сегмент на вътрешния дългов пазар. По отношение на това, че предлаганите книжа са дългосрочни и деноминирани в евро, на пазара няма по-добра алтернатива. Ипотечните облигации отчасти са подобна възможност за инвестиции, но те са с по-кратък матуритет. 
 
КИРИЛ ЧЕРВЕНКОВ, ИЗП. ДИРЕКТОР НА ПОД ЛУКОЙЛ ГАРАНТ-БЪЛГАРИЯ АД: 
ПРИ тази стагнация на пазара определено ще проявим интерес. Още повече че и в проектозакона на новия социален кодекс продължава да съществува нормата да се инвестират 50% от акумулираните средства в ДЦК. В очакване сме да видим доходността, която ще се постигне на аукциона. Не сме доволни обаче от първоначално обявения от Министерството на финансите лихвен процент. 
 
ЧАВДАР ТОЛЕВ, МЕНИДЖЪР ИНВЕСТИЦИИ 
в СКПОК Родина АД: 
НАШАТА компания по принцип възприема положително емитирането на вътрешен дълг, деноминиран в евро, защото и инвестиционната ни политика е свързана с това да инвестираме средствата си изключително в инструменти, деноминирани в евро. Ще участваме в бъдещия аукцион, при положение че параметрите на емисията, за която все още не сме информирани официално, ни удовлетворяват от гледна точка най-вече на постигната доходност. 
