АКО ИЛКОВА ПОЕМЕ ПОСТА, НОВАТА ИНТРИГА Е КОЙ ЩЕ НАДЗИРАВА КАПИТАЛОВИЯ ПАЗАР 

ЕКИП НА В. ПАРИ  


ДО края на седмицата различните парламентарни групи и лобита ще внасят официални предложения за председател и трима членове на Комисията по финансов надзор. Вече е договорено СДС и БСП да имат по един свой представител сред членовете на новия орган. ДПС може да предложи своя кандидатура не само за член, но и за председател. През следващата седмица парламентът вероятно ще гласува съставът на комисията. 
Въпреки обструкциите на някои жълти депутати Бистра Илкова, която от декември м. г. е председател на ДКЦК, засега е фаворит на мнозинството за шеф на меганадзора. Досега тя беше лансирана като една от основните кандидатури за подпредседател по инвестиционната дейност в Комисията по финансов надзор. Пред в. ПАРИ Бистра Илкова не коментира шансовете си. Тя само подчерта, че неизбирането й не би я притеснило особено, тъй като би останала на сегашната си работа, където се чувства силна и на мястото си. 
Междувременно източник от парламента напомни, че Илкова би трябвало да се освободи от акционерното си участие в инвестиционния посредник Авал Ин, ако иска да избегне бъдещ конфликт на интереси като представител на надзорната институция и едновременно с това собственик в едно от поднадзорните лица, въпреки че това изрично не се изисква от закона. Още с избирането си за председател на ДКЦК Бистра Илкова обяви, че се оттегля от ръководството на Авал Ин, където беше изпълнителен директор, и си подаде оставката от съвета на директорите на БФБ София, която ще бъде гласувана на общото събрание на борсата на 5 март. Според Илкова вниманието излишно се концентрира само около това кой ще е председател, защото не по-малко важно е тримата членове на финансовия надзор да са освен политически лица и добри експерти. Който и да е председател, той няма да може да взима важни решения без техните гласове, смята тя. И добавя, че ако до 1 март няма гласуван състав на меганадзора, има опасност да се създаде вакуум с непредвидими последици за финансовия пазар. 
Не съм била канена, нито бих приела длъжност в Единния финансов надзор, категорично заяви пред в. ПАРИ Ралица Агайн - председател на подкомисията по инвестиции и капиталови пазари в Народното събрание. Тя поясни, че работата й като депутат и председател на комисия в НС е много важна и не смята да се оттегля оттам. 
Ще държа изцяло на професионалното начало - хора, уважавани и познати в секторите, да оглавят Комисията по финансов надзор. Това каза вчера председателят на комисията по бюджет и финанси Иван Искров в отговор на въпрос на в. ПАРИ на кой ще заложи НДСВ при този избор - на политическо лице или на експерт. Искров е и вносител на специалния закон, обединил надзора над пазара на застраховането, осигуряването и ценните книжа. 
 
СТРАСТИТЕ ОКОЛО ПОСТА ТЕПЪРВА ЩЕ СЕ РАЗВИХРЯТ, КАНДИДАТУРИТЕ СЕ СИПЯТ. В ЦАРСКАТА ГРУПА ИМА РАЗНОБОЙ. ОСВЕН НА ШЕФКАТА НА КОМИСИЯТА ПО ЦЕННИТЕ КНИЖА БИСТРА ИЛКОВА СЕ СПРЯГАТ ИМЕНАТА НА РАЛИЦА АГАЙН И НИНА ЧИЛОВА 
Аргументите в полза на депутатките са, че зад тях не стоят корпоративни интереси за разлика от Илкова. Твърди се, че силната фигура, която е дала старт в бизнеса на Илкова, е Бедо Доганян и кръгът около Петрол. Чилова пък отрече вчера да е вземано някакво решение, както и да е обсъждана нейната кандидатура. 
Комисията не е политически орган, не се отчита пред НДВС, тя е независима надпартийна институция и решението кои да бъдат председателите и тримата му заместници ще се вземе от парламента, категоричен е Искров. Той отказа да коментира имена, подсказвайки, че изнесените в пресата са плод на медийни спекулации. Според него изборът ще стане известен другата седмица, след сондажи с четирите политически сили. Най-вероятно след съгласуване на политическо равнище НДСВ и ДПС ще предложат на парламента единни кандидатури. 
Това потвърди и Арсо Манов от движението, който е зам.-председател на бюджетната комисия. ДПС ще анонсира кандидатура за шеф на комисията - експерт в една от трите области, каза той. Имената ще бъдат гласувани първо в бюджетната комисия другата седмица. Сегашните шефове на ДАОН Бисер Петков, на агенцията за застрахователен надзор Румен Гълъбинов и на Комисията по ценните книжа Бистра Илкова са смятани в трите бранша като най-подходящи зам.-председатели на трите направления в комисията. 
 
Ако Илкова бъде издигната за председател обаче ще трябва да се търси друг човек за инвестиционното управление. Това е новата интрига. Твърди се, че сред спряганите за председател на комисията е и Любомир Христов, бивш главен икономист на БНБ и представител на България в Световната банка. Но досега той не е проявил интерес към поста. По-вероятно е Христов да бъде обсъждан за шеф на валутния борд в новия управителен съвет на БНБ. 
Членовете на Комисията по финансов надзор не трябва да са политически лица, смята Пламен Орешарски. Мандатите им са дългосрочни, става дума за много важен експертен орган и не бихме искали комисията да се превръща в минипарламент, каза той. 
