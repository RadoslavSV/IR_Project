КОИ СА НОВИТЕ МОМЕНТИ ПРИ ПРИЛАГАНЕТО НА ЗАКОНА ЗА 2003 ГОДИНА  

До края на 2002 г. в ЗКПО бяха регламентирани само временните разлики, които в годината на възникването им водят до увеличаване на счетоводния финансов резултат при неговото данъчно преобразуване - с възможност за обратно действие през следващи години при определени условия. Тези временни разлики бяха известни в разговорния данъчен език като положителни /в счетоводната терминология - намаляеми временни разлики/ поради положителния ефект, който дават за бюджета в годината на възникването им. Временните разлики, които биха довели до намаляване на облагаемата печалба в годината на възникването им, наричани отрицателни /в счетоводната терминология - облагаеми, по същите съображения/, 
 
НЕ БЯХА ПРЕДВИДЕНИ В ДАНЪЧНИЯ ЗАКОН 
Сега ЗКПО разглежда и регламентира временните данъчни разлики в тяхното двупосочно действие при възникването им - както в посока на увеличаване на счетоводния финансов резултат, така и в посока на намаляването му. Обратното проявление и на двата вида временни разлики е обхванато в закона на огледален принцип. 
Типичен пример в това отношение е отрицателната разлика от амортизация на дълготрайните активи, възникваща, когато в счетоводната си политика предприятието прилага амортизационен срок /полезен живот на актива/, по-голям от този, произтичащ от данъчната амортизационна норма. Това става в началните години до изтичането на данъчния амортизационен срок. С признаването на временната разлика в намаление при преобразуването на счетоводната печалба предприятието ще плати толкова корпоративен данък, колкото /при равни други условия/ би платило, ако спазваше данъчната амортизационна норма. В следващите години след изтичане на данъчния амортизационен срок временната разлика ще има обратно действие /в посока на увеличение/ при данъчното преобразуване на печалбата и предприятието също ще плати толкова данък, колкото ако беше амортизирало актива в рамките на данъчния срок. Защото облагаемата печалба не би се променила. Затова, ако други съображения налагат, предприятието може да има собствена амортизационна политика /по групи или за отделни активи/, без да се безпокои за данъчния ефект от това. 
Според технологията, регламентирана в чл. 23 от ЗКПО, временната данъчна разлика от амортизация на дълготрайни активи се откроява, като счетоводният финансов резултат се увеличава с целия разход за амортизация, а се намалява с данъчно признатия й размер съгласно данъчния амортизационен план. 
Други случаи на отрицателни временни разлики при тяхното възникване са уредени в чл. 23 /3/, т. 14 от ЗКПО и са свързани с приходите от преоценка на активи, включително: 
* печалби от инвестиции в дъщерни, асоциирани и смесени предприятия, които са резултат от прилагането на метода на собствения капитал 
* увеличение стойността на финансови активи от преоценка /без валутните парични позиции и без финансовите активи на финансовите предприятия/ 
* увеличение стойността на инвестиционните имоти /от прилагане модела на справедливата стойност/ 
* увеличение стойността на биологичните активи 
 
ОТРИЦАТЕЛНИТЕ ВРЕМЕННИ РАЗЛИКИ МОЖЕ ДА ИМАТ ОБРАТНО ПРОЯВЛЕНИЕ В СЛЕДВАЩИ ДАНЪЧНИ ПЕРИОДИ В ПОСОКА НА УВЕЛИЧЕНИЕ НА ОБЛАГАЕМАТА ПЕЧАЛБА 
 Затова на счетоводен език те се наричат облагаеми. Това е уредено в чл. 23/2/, т. 22 от закона. Свързано е с разходи от преоценка на активи в същите случаи, посочени по-горе, когато ще се отчитат загуби от инвестиции и намаление стойността на активи, но само доколкото е приложена за тях разпоредбата на чл. 23 /3/, т. 14. 
Освен признаването при възникване на отрицателни временни разлики ЗКПО е вече по-коректен и по отношение на обратното действие на т. нар. положителни временни данъчни разлики - тези, с които се увеличава счетоводният финансов резултат, но в следващи данъчни периоди се намалява при отделни условия. Затова в счетоводната терминология те са намаляеми. 
По-справедливо е регламентирано и обратното проявление през следващи периоди на временни разлики, които са увеличили данъчната основа /облагаемата печалба/ за текущата година. 
По нов начин е решен и въпросът за данъчното третиране на отписаните вземания. От гледна точка на вярното и честно представяне в счетоводния баланс на едно вземане, предприятието може да го отпише, когато са налице индикации за несъбираемост, без да са настъпили някои формални основания за това. ЗКПО признава за нормално от данъчна гледна точка отписване на вземания поради ликвидация и обявена несъстоятелност на длъжника с влязло в сила съдебно решение, както и при изтичане на давностния срок /без финансовите предприятия/. Ако вземането е отписано по други причини, разходът ще се обложи в годината на отписването по реда на чл. 23 /2/ от закона. Но когато настъпи някое от посочените формални основания, сумата ще се признае в намаление на счетоводния финансов резултат при данъчното му преобразуване. 
 
ДАНЪЧНИ ПРЕФЕРЕНЦИИ ПРИ ОПРЕДЕЛЯНЕ НА ОБЛАГАЕМАТА ПЕЧАЛБА 
Досегашните данъчни облекчения за дарения, наемане на безработни лица и пренасяне на загуби се запазват /с известна модификация/. Запазва се и облекчението на кооперациите за изплатените производствени и потребителски дивиденти. 
Специално за пренасянето на загуби да се има предвид новото определение за загубата, подлежаща на пренасяне, дадено в параграф 1, т. 45 от закона. Тя е счетоводният финансов резултат, коригиран с увеличенията и намаленията по ал. 2 и ал. 3 на чл. 23, което означава, че ще се пренася като данъчно облекчение през следващите 5, респ. 10 години данъчната загуба съгласно годишната данъчна декларация. 
Преустановява се безусловно пренасянето на загуби на преобразуването поради вливане, сливане, отделяне или разделяне на предприятие, както и при прехвърляне по реда на чл. 15 от Търговския закон. 
Данъчни преференции под формата на 
 
ПРЕОТСТЪПВАНЕ НА ДАНЪКА ВЪРХУ ПЕЧАЛБАТА 
Там, където преотстъпването се отнасяше само за данъка за републиканския бюджет, размерът на преотстъпения корпоративен данък се редуцира на 60%, съответно на 50% по чл. 61. /За Българския червен кръст - 100%/ 
Това е малко по-благоприятно за данъчните субекти, защото аритметично във връзка с въвеждането на единния корпоративен данък процентът би бил 57.45%, респ. 46%. 
Въвежда се ново преотстъпване на корпоративния данък за производствена дейност на територията на общините с висока безработица при определени в новия чл. 61 условия. Преотстъпването е 100% от данъка. Това е сериозен данъчен стимул за увеличаване на трудовата заетост в тези райони, който ще се ползва дори и ако в продължение на 5 години районът отпадне от списъка на общините с безработица, 50% по-висока от средната за страната. 
Освен промените във временните данъчни разлики, както и в кръга на данъчните преференции, в измененията на ЗКПО заслужават внимание още следните моменти: 
* Премахване на данъчното регулиране на разходите за ремонт на дълготрайни материални активи. 
* Нямат данъчно третиране разходите за командировки независимо от правоотношението, в което се намира командированият с предприятието, което го командирова - трудово, облигационно или по договор за управление и контрол. Същото се отнася и за командировките на еднолични търговци. Остава само данъчното регулиране на дневните пари, когато техният размер превишава двукратния размер на определените с нормативни актове. Включването в ЗКПО на такъв текст беше необходимо, за да се преодолее разнопосочна и икономически необоснована данъчна практика. 
* Запазва се досегашната възможност предприятията сами да прихващат надвнесения корпоративен данък от следващи авансови и годишни вноски, но се уточнява, че това може да става след 1 януари на следващата година, без да се чака подаването на годишната данъчна декларация. Ако впоследствие се установи, че данъчният субект неоснователно е приспаднал в повече, ще дължи лихва само за разликата. 
* Създава се яснота и относно дължимата лихва, когато при намаляване на авансовите вноски за корпоративния данък годишният размер на данъка превиши с повече от 10% намалените вноски. Лихва ще се дължи върху разликата между намалената сума на авансовите вноски и полагащите се /ненамалени/ авансови вноски освен когато годишният размер на данъка е по-малък от дължимите авансови вноски. В последния случай лихвата ще се изчислява върху разликата до фактическия размер на годишния данък, доколкото тя е положителна величина. 
* В допълнителните разпоредби на закона са прецизирани редица легални определения, а други са отменени с препратка за смисъла на понятията съгласно счетоводното законодателство. Важно е уточняването в дефиницията за социалните разходи с добавката за техния обхват съгласно чл. 293 и 294 от Кодекса на труда или определен по ред и начин от ръководството на предприятието. 
* Направен е опит /в новата ал. 11 на чл. 23/ да се откроят превозните разноски на персонала за пътувания от местоживеенето и местоработата без данъчно регулиране. Възприетият критерий за липса на организиран обществен транспорт или несъответствие на този транспорт със сменността на предприятието едва ли е най-сполучлив. По-скоро критерий следва да бъде производствената необходимост, и то само за случаите, когато хората пътуват от местоживеенето до местоработата, ако са в различни населени места. 
* Важно изменение настъпи в текста на чл. 34 /4/ от закона, според което всички лица /без физическите, които не са търговци/, независимо дали извършват стопанска дейност, са длъжни да удържат и внасят в бюджета данък върху доходите на чуждестранни лица, изброени в чл. 12 от ЗКПО, освен когато тези договори са реализирани от мястото на стопанска дейност на чуждестранното лице. 
 

