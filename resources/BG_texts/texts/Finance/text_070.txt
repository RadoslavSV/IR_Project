500 ЛВ. Е ГЛОБАТА ЗА НЕДЕКЛАРИРАН ДАНЪК, 1000 ЛВ. - ЗА НЕВЯРНА ИНФОРМАЦИЯ 

ВИКТОРИЯ ЛАЗОВА  

ДО 14 януари е срокът за подаване на декларации за облагане с окончателен годишен /патентен/ данък. Ако целият дължим налог за годината бъде платен до края на месеца, ползват се 5% отстъпка. Иначе внасянето му може да стане на четири равни вноски. За първото тримесечие срокът е до 31 януари, за второто - до 30 април, за третото - до 31 юли, и за четвъртото - до 31 октомври. Валидна е и попълнена данъчна декларация, разпечатана от Интернет страницата на Главната данъчна дирекция. Декларацията за патентен данък може да се изпрати и по пощата, като за дата на подаване се приема датата на пощенското клеймо. Глобата за неспазен срок за деклариране на патента е до 500 лв., а за неверни данни - 1000 лв. За недеклариране на дейност, подлежаща на облагане с патент, санкцията е двукратният размер на данъка. 
През 2003 г. на облагане с окончателен годишен /патентен/ данък подлежат физически лица, нерегистрирани по Търговския закон, еднолични търговци, местни юридически лица и местни неперсонифицирани дружества, които извършват посочените в Закона за облагане доходите на физическите лица /ЗОДФЛ/ патентни дейности и имат оборот за предходната година до 75 000 лв. 
Декларацията по чл. 41 от ЗОДФЛ трябва да бъде подадена до 15 април 2003 г. дори и ако доходът е под облагаемия годишен минимум от 1320 лв. Самият данък се плаща до месец след това, а с 5% отстъпка - до края на този месец. 
 
НОВИ БИН КОДОВЕ 
БИН кодовете с начални номера 7301 и 7311 са променени от началото на годината във връзка с измененията на данъчните закони. Кодът задължително се вписва в платежното нареждане, с което се превеждат дължимите данъци, и ако не е посочен или е сбъркан, те се връщат обратно в банката и върху сумите се трупат лихви. Два от новите БИН са към сметките на митниците, а не към данъчните, както досега, тъй като по тях ще се внасят акцизите и ДДС при вноса на стоки. Те ще се откриват служебно от банките. 
Време е и за подаване на месечни справки-декларации за регистрация по ДДС, чийто срок е всяко 15-о число на месеца. 
Срокът за декларациите за данъка върху печалбата, данъка за общините и останалите корпоративни данъци за 2002 г. е 31 март 
Какви данъци ще плащаме за 2003 г.? 
 
ДАНЪК ПЕЧАЛБА 
Ставката за корпоративния данък е единна - 23.5%. За първи път 100% ще се преотстъпва данъкът за фирмите, инвестирали в общини с безработица 50% над средната, посочени в списък, утвърден от министъра на финансите. Обектите на фирмите трябва да са изцяло в тези райони и 80% от персонала им да е с постоянен адрес в тях. Преотстъпването ще може да се ползва 5 последователни години. 
С корпоративен данък ще се облагат хотелите с над 150 легла, заведения с над 100 места и търговия на дребно над 100 кв. м. Разходите за ремонт ще се признават за текущи. Финансовият резултат ще се намалява и с командировъчните на лица по извънтрудови правоотношения, те ще се признават за разход и за едноличните търговци. Няма да се облагат с окончателен данък разходите в размер до 40 лв. месечно, предоставени под формата на ваучери за храна на работници и служители. Отписването на автомобилите ще става за 4 г. Досегашният срок бе 3 г. и 3 месеца. Завишава се амортизационната норма за производственото оборудване от 20 на 30%. За данъчни цели фирмите се задължават да изготвят данъчен амортизационен план и да го представят при ревизии. За компютри и софтуер амортизационната норма се повишава на 50 при сегашна 30%. За транспортните средства с производствена цел ускорението е променено от 8 на 10%. 
 
ДАНЪК ДОБАВЕНА СТОЙНОСТ 
ДДС сметката вече е задължителна не само за откриване, но и за ползване, когато сумата на начисления за доставката данък надхвърли 1000 лв. Под тази сума ползването й е доброволно. Прагът за задължителната регистрация е 50 хил. лв., а възможността за доброволна регистрация по закона отпадна във връзка с преговорите с МВФ. 
Освобождава се от ДДС вносът на стоки за инвестиционни проекти над 10 млн. лв., одобрени от министъра на финансите. Когато проектите се изпълняват със стоки родно производство, финансовото министерство обещава инструкция, която ще регламентира връщането на данъчния кредит до 10 дни. Освобождават се от ДДС доставките на стоки и услуги в изпълнение на международни договори, спогодби, конвенции и за частта, финансирана със средства от държавния бюджет. Приравнява се режимът на облагане на хотелиерите без лиценз за туроператорска дейност и хотелиерите с лиценз, като ефективната ставка е 7% при продажбата на туристически услуги, които са част от организирано пътуване в чужбина. 
 
АКЦИЗИТЕ 
Пътна такса от 140 лв. за тон ще се дължи за пропан-бутана. Акцизът за бензините се вдига със 100 лв. за тон, за газьола става 210 лв. за тон. За спиртни напитки повишението е от 0.035 лв. за алкохолен градус на 0.05 лв. Едни и същи акцизи ще се плащат при внос на стари и нови автомобили с мощност над 120 киловата, под тази граница остават без облагане както досега. За колите с мощност между 120 и 150 киловата ще се дължат по 35 лв. на всеки киловат, а за супервозилата с мощност от 150 киловата ще се броят по 60 лв. на киловат. Акцизът за виното е с нулева ставка. При внос на стоки акцизите /както и ДДС/ се внасят по сметки на митниците, а не както досега в данъчната администрация. Конкурсите за новите оператори за безмитна търговия се провеждат два пъти годишно - през втората седмица на януари и втората седмица на юли. Първият конкурс през 2003 г. ще се проведе след 45 дни. 
Продажбата на български алкохол в бутилки от 1.5 л е забранена, а количествата в магазините са с гратисен период до края на юни 
Данъчните вече описват тях и заварените количества със стари акцизни бандероли, тъй като новият данък е по-висок. Ще бъдат преброени и наличностите у вносителите и производителите и за всички неизползвани лепенки те ще трябва да доплатят акциз от 1.5 ст. на алкохолен градус. 
 
ДАНЪК ОБЩ ДОХОД 
Авансовият данък се намалява от 20 на 15%. С 2.40 лв. ще намалее ДОД за месечен доход от 200 лв. през 2003 г. и ще бъде 33.40 лв. срещу 35.80 лв. за 2002 г. Хората с месечен доход 800 лв. печелят 2.80 лв. Тежестта върху средната работна заплата се намалява с 0.01%, показват сметките на финансовото министерство. Необлагаемият минимум остава 110 лв., а за доходите от 110 до 150 лв. ставката се намалява от 18 на 15 на сто. Физически лица, които получават доходи само от трудови правоотношения и извършват дарения, ще могат да намаляват облагаемия си доход до 10%. 
Отменя се критерият за брутна площ в размер 5 лв. на кв. м при определяне на патентния данък. Лицата, извършващи патентна дейност, вече няма да имат избор дали да плащат еднократен годишен данък или корпоративен данък. Те ще се облагат само с патентен данък, а ако имат и друга дейност, за нея трябва да водят отделно счетоводство. Няма да имат право на избор и нотариусите, и упражняващите частна медицинска практика. Те ще се облагат както всички свободни професии единствено с нормативно признати разходи, а упражняващите частна медицинска практика ще зависят от това, дали са свободни професии или еднолични търговци. Намалява съществено размерът на патентите за козметичните услуги, за преподавателите по автомобилна подготовка и за инструкторите за водачи на мотоциклети. 
 
МЕСТНИ ДАНЪЦИ И ТАКСИ 
Общините няма да събират такса за търговия с вино. За разрешения и лицензи щe се събира първоначална такса за издаването им и годишна такса за упражняване на дейността в размери, определени от общинския съвет. Таксите ще бъдат за разрешения и лицензи за търговия с тютюневи изделия, за складиране, съхраняване, лагеруване, търговия на едро и дребно с продукти от грозде, спирт, дестилати и спиртни напитки, за търговия със спиртни напитки в заведенията за хранене и развлечения, както и за временен щанд за продажба на продукти от грозде, спирт, дестилати и спиртни напитки. 
Такса смет ще се определя и плаща както досега, а новият ред за нея влиза в сила от 1 януари 2004 г. В срок до 30 септември 2003 г. общинският съвет трябва да предостави на съответните органи на данъчната администрация информация за лицата, задължени да заплащат такса за битови отпадъци и дължимите от тях суми. 
 
