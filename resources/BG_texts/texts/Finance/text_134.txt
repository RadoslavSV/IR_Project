SОFIХ продължи през цялата първа седмица на февруари да е на ръба на 212-те пункта, което е най-високата му исторически стойност. Като цяло участниците на пазара продължават да са позитивно настроени. Публикуваният за пръв път от в. ПАРИ индикатор на пазарното настроение ВВS показа, че 55% от запитаните 20 водещи банки и брокерски къщи са оптимисти за цените на акциите и очакват индексът SОFIХ в началото на март да е с по-висока стойност от сегашната. 
Сред основно търгуваните акции настъпиха разнопосочни промени в цените донякъде под влияние на данните от финансовите отчети за четвъртото тримесечие на 2002 г. Акциите на Албена отново пробиха нивото от 13 лева и затвориха седмицата на 13.20 лева, прибавяйки около 60 стотинки към стойността си. Без съществени промени на високите си нива остават тютюневите акции - Булгартабак холдинг достигна в сряда рекордните за последните години 26 лева, а Благоевград БТ варира около 26.25 лева. Без промяна остават стабилно на 8 лева книжата на ЛУКойл-Нефтохим, дружеството засега не бърза да си предава отчета. Акциите на Софарма паднаха с 30 стотинки до 14.40 в рамките на седмицата под влияние на продължаващото настроение за прибиране на печалбата от поскъпването /само през тази година цените се повишиха от 12 до 15 лева/, а също и от не толкова високите спрямо очакванията неокончателни резултати за миналата година. Подобна е картината при книжата на Биовет /отчетоха 0.51 лева печалба на акция/, които слязоха под 4 лева и изглеждат с изчерпан потенциал за поскъпване на фона на останалите книжа. Акциите на Неохим, които започнаха тази година на 4 лева, отчетоха 1.56 лева на акция печалба и се задържат засега на цена 5.5 лева. В последно време на книжата на Биовет и Неохим се гледа като на втори ешелон на SОFIХ, а може би и реално ще попаднат в него след неизбежното отпадане на акциите на Химко от индекса. В групата на акциите членки през последните три седмици попадат и тези на Оргахим. Търсачите на подценени акции се нахвърлиха на книжата на Оргахим едва след като предишната им цена от 4.5-5 лева се удвои до 9.2 лева на 16 януари. Дали някой е имал предчувствие или вътрешна информация за резултатите, но като резултат над 8000 акции на това дружество смениха собствениците си, докато цените растяха до 10.7 лева - на това ниво затвориха миналата седмица. Книжата на Оргахим се оказаха с най-висока отчетена печалба на акция - 12.97 лева, и засега се търгуват на борсата при съотношение цена/печалба под единица. 
Изненадващо през седмицата цената на акциите на ЦКБ се повиши рязко от обичайните 80 стотинки до 4.50 лева в рамките на една сделка за 6500 акции. Това веднага предизвика порой от оферти продава на новата по-висока цена, но търсене нямаше. Банката отчете 8.710 млн. лева печалба за 2002 г. по предварителни данни, което прави 0.53 лева печалба на акция. 
 
ПЕТЪЧЕН ЕНТУСИАЗЪМ ПРИ ИНСТРУМЕНТИТЕ 
В петък търсенето на компенсаторни инструменти значително нарасна и обемът на изтъргуваните бонове и записи беше равен на този през останалите дни от седмицата. Среднопретеглените цени обаче не помръднаха съществено, въпреки че за кратко сделките ставаха почти на 24% от номинала. Някои се опитаха да обяснят този моментен ентусиазъм с вкарването на БМФ и БРП в списъка на петнайсетте предприятия, чиято приватизация не подлежи на съдебен контрол. Това означава, че двете дружества няма да влязат в забранителния списък за приватизация, както искаха варненски депутати и както стана с Пловдивския панаир по искане на пловдивското лоби в парламента. Иначе казано, двете дружества имат вече реални шансове да излязат на приватизационния сегмент на БФБ-София с по 30% от акциите си за продажба срещу компенсаторни инструменти. 
