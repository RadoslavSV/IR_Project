ПЪРВАТА МУ ЗАДАЧА Е ДА ПОДОБРИ ФОРМАТА НА DRЕSDNЕR ВАNК 

ПО ВUSINЕSS WЕЕК  


 
 
ДОЙДЕ като гръм от ясно небе. На 18 декември Хенинг Шулте-Ньоле неочаквано обяви, че през април напуска поста изпълнителен директор на най-голямата европейска застрахователна компания - базираната в Мюнхен Аllianz, която оглавяваше в продължение на 11 години. 
Последва друга изненада. 60-годишният Шулте-Ньоле, който дълго време бе считан за човека, коронясващ кралете на германския бизнес заради широката мрежа от промишлени участия на Аllianz, ще бъде заместен от сравнително неизвестния Михаел Дикман, който в момента отговаря за бизнеса на групата в САЩ. Но сега, когато фирмата бележи големи загуби, инвеститорите искат да видят нещо повече от ново лице. 
Една смяна на върха не означава, че проблемите са били разрешени, казва Ян Гофинет, фондов мениджър във Vontobel Аsset Мanagement Inc. в Цюрих. Проблемите на компанията продължават, допълва той. 
Първата и най-важна задача на Дикман: да оправи бъркотията в Dresdner Вank, която Шулте-Ньоле купи с големи фанфари за 22.5 млрд. USD през 2001 г. Придобиването на Dresdner целеше да превърне Аllianz във финансова империя, която да носи големи приходи чрез продажбата на застрахователни и банкови продукти на едни и същи клиенти. Но вместо това банката се превърна в губещ кошмар. Dresdner, която е третата по големина банка в Германия, допринесе почти 1 млрд. USD за рекордната загуба на Аllianz за третото тримесечие от 2.55 млрд. USD. Провизиите за лоши кредити надхвърлиха 1.8 млрд. USD. 
От изкупуването на Dresdner насам цените на акциите на Аllianz спаднаха от над 400 до под 110 USD 
Пазарната капитализация на групата сега е по-малко от 26 млрд. USD - малко повече, отколкото покупната цена на Dresdner. Макар Шулте-Ньоле да настоява, че сделката постепенно ще се изплати, акционерите не са толкова сигурни. Германската икономика се забавя, а корпоративните фалити растат. Голямата тревога сега е, че Dresdner ще бъде принудена да направи дори по-големи провизии за лоши кредити за 2003 г. 
Пазарът се чуди още колко може да се влошат нещата, казва Карстен Цилке, който следи дейността на компанията в WestLВ Рanmure. 
Акционерите се надяват, че Дикман, който е завършил право и философия и работи в Аllianz от 1988 г. насам, ще може да приведе Dresdner във форма. 
Определян от Шулте-Ньоле като добре изпитан, той се смята за един от най-консервативните членове на управителния съвет, с опит при решаването на трудни проблеми. Именно Дикман бе този, който контролираше добре приетата мярка от 13 септември, когато бяха инжектирани 730 млн. USD в един от застрахователните филиали на Аllianz в САЩ - Fireman's Fund, за покриване на наплива от молби за обезщетение, свързани с използването на азбест и други екологични проблеми. Той упражняваше надзор и над фондовете на РIМСО - успешния американски взаимен фонд на Аllianz. 
Но най-големият плюс на Дикман е, че няма пряко участие в решението за изкупуване на Dresdner. 
Ето защо той бе избран да наследи Шулте-Ньоле и бе предпочетен пред главния финансов директор Паул Ахлайтнер, казва вътрешен източник от Мюнхен. Dresdner бе сделка на Паул. И в резултат на това той не получи ръководния пост, както всички смятахме, че ще стане, допълва той. 
Дори преди изявлението на Шулте-Ньоле Аllianz бе започнала да въвежда ред в Dresdner - намали разходите с 14% чрез затварянето на 300 клона, обяви съкращение на 8000 работни места и оптимизиране на структурата. Инвестиционното подразделение на банката - Dresdner Кleinwort Wasserstein, също бе преобразувано; около 1000 души от персонала му от 5000 ще загубят работата си. Отстранени бяха и няколко висши ръководни кадри, които се противопоставиха на инициативите на Аllianz за намаляване на разходите - сред тях и бившият шеф на филиала за инвестиционно банкиране Леонхард Фишер. 
През ноември Шулте-Ньоле каза пред анализатори, че очаква групата Аllianz да се върне към печалба през следващата година. Но малцина са убедени в това. 
Въпросът сега е какво друго би направил Дикман, за да подобри състоянието на групата. Преди да представи някаква стратегия, може да минат седмици. Но в Мюнхен се обзалагат, че той бързо ще вземе мерки за продажбата на DКW с мотива, че между инвестиционното подразделение и останалата част от групата има малко общи неща, които може да донесат полза. След което ще се опита да приобщи по-здраво остатъка от Dresdner към групата Аllianz. 
Ще направим всичко, за да интегрираме Dresdner Вank, колкото е възможно по-бързо и по-ефективно, казва той. 
Въпреки проблемите подразделенията за животозастраховане и за застраховане на имущество и срещу злополуки работят добре 
Затова, ако Дикман успее да оправи нещата в Dresdner, Аllianz скоро може да изплава като здрав финансов титан. За инвеститорите това ще е най-добрата от всички изненади. 
 

