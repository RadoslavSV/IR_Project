2002 Г. БЕШЕ ИСТИНСКИ ПРОВАЛ ЗА ПРИВАТИЗАЦИЯТА В СТРАНАТА  

 
КАКТО отбелязва Financial Тimes, през изтеклата година върху албанската икономика отрицателно въздействие оказаха вътрешнополитическите битки и драстично намалялото доверие към банковата система, както и сполетялото страната голямо наводнение, което нанесе тежки щети на селското стопанство и на някои инфраструктурни обекти. 
 
ВСИЧКИ ТЕЗИ ФАКТОРИ ПРИНУДИХА ФИНАНСОВОТО МИНИСТЕРСТВО ДА КОРИГИРА ОЦЕНКАТА СИ ЗА МИНАЛОГОДИШНИЯ БВП В НИЗХОДЯЩА ПОСОКА ДО 4.5%, Т. Е. НАЙ-НИСКИТЕ РАВНИЩА ЗА ПОСЛЕДНИТЕ 5 Г. 
Към положителните промени в Албания трябва да се отнесе преодоляването на предизвиканата от рухването на финансови пирамиди криза от 1997 г. 
 
ВЪВ ФИНАНСОВИТЕ ПИРАМИДИ АЛБАНЦИТЕ ВЛОЖИХА 2 МЛРД. USD 
Очакванията за БВП от 7% бяха понижени и заради увеличаващата се инфлация и ниската данъчна събираемост. Тези неудачи свидетелстват за нестабилност на икономиката, която по мнение на западни експерти се крепи на преводи на албанското население, работещо и живеещо зад граница, и доходите от нелегалната и полулегалната стопанска дейност. 
 
НАД 1 МЛН. 
албанци, или 1/3 от цялото население работи в чужбина и главно в Гърция и Италия 
Годишно то инвестира 600-750 млн. USD в страната, най-вече финансирайки изграждане на къщи или осигурявайки ресурс за започване на малък или среден бизнес. Анализаторите се затрудняват да определят размера на доходите от контрабанда на горива и цигари, наркотици и оръжие. Сивата икономика обаче по последни оценки осигурява 50% от БВП на страната. 
Според правителството напълно изпълнима задача е 
 
ИНФЛАЦИЯТА ДА СЕ СВИЕ ДО 4% ПРЕЗ ИДНИТЕ ГОДИНИ /ПРЕЗ I ТРИМ. НА 2002 Г. ТЯ БЕШЕ 7%/. 
Забавените темпове на растеж на БВП и по-високата инфлация правят перспективите за албанската икономика още по-неопределени. Основната неяснота е свързана със съдбата на структурната реформа и привличането на чужди капиталовложения. На практика от 1990 г. в Албания са влезли инвестиции, които възлизат под 200 USD на глава от населението и по този показател тя се нарежда сред последните страни в Европа. 
 
ПРИВАТИЗАЦИЯТА БУКСУВА 
Пълно разочарование беше търгът за продажбата на контролния пакет от акции на най-голямата банка - Аlbanian Savings Вank. В момента /и до обявяването на новия търг/ се водят преговори с ЕБВР и МФК за продажбата на миноритарен пакет акции на Аlbanian Savings Вank. 
Пълното отсъствие на интерес не позволи да се продаде на стратегически партньор пакет от акции на водещата в сферата на стационарните телефонни връзки компания АlbТelecom. На фона на драстично спадналия интерес към световния телекомуникационен сектор анализатори не предвиждат сделката да се осъществи скоро или пък ако това стане, цената ще е изключително ниска. 
 
ПРИТОКЪТ ОТ ЧУЖДИ ИНВЕСТИЦИИ ПРЕЗ ПОСЛЕДНИТЕ ДЕСЕТИНА ГОДИНИ ДОСТИГНА 800 МЛН. USD 
Преобладаващата част бяха направени от британската Vodafone и гръцката СosmОТЕ, които вложиха капитали в създаване на конкуриращи се една друга мрежи за мобилни телефонни връзки. 
Както смята финансовият министър К. Ислами през т. г. има възможност икономическото положение в страната да се подобри. 
 
В БЮДЖЕТА ЗА 2003 Г. Е ЗАЛОЖЕН СТОПАНСКИ РАСТЕЖ ОТ 7% 
а бюджетният дефицит се очаква да спадне до 7.5% от БВП. Централната банка си е поставила задача да свие нивото на инфлация до края на 2003 г. до 2-4%. 
Според Ислами една от приоритетните задачи в националната икономика е реформирането на данъчната система и дейността на митническите служби с цел повишаване ефективността на дейността им и противодействие по някакъв начин на корупцията. По-ниската данъчна събираемост през 2002 г. принуди правителството да снижи с 30% държавните инвестиции. Както сочи прогнозата, през 2003 г. положението с данъчните постъпления ще остане почти същото. Предприемат се опити да се разшири данъчната база и едновременно с това да се преструктурират данъчните органи. 
Определен ефект върху данъчната сфера сигурно ще има и неотдавна одобреният от албанския парламент проектозакон, забраняващ дейността на безмитните магазини, разположени в главните пресечни точки на сухопътната граница, възприемани като едни от основните канали за контрабанда. 
