СИСТЕМАТА СОВОS ЩЕ УЛЕСНИ БРОКЕРИТЕ И ТЕХНИТЕ КЛИЕНТИ 

ТОНИ МАРКОВ  

БФБ-София е готова с новото Интернет базирано приложение, позволяващо на крайните клиенти да търгуват от домовете или офисите си. В края на миналата година бяха проведени първите тестове в търговската система на приложението, наречено СОВОS /Сlient order-book online system/, като бяха сключени няколко сделки от посредниците, взели участие в тестовете. Вече предстои след одобрение от ДКЦК на съответните промени в правилника на борсата да започне /вероятно до края на месеца/ пробното пускане на тази услуга за всички посредници и техни клиенти. 
Досега всички инвеститори, желаещи да търгуват с ценни книжа, регистрирани на БФБ, трябваше да ходят до офисите на инвестиционните посредници членове на борсата и присъствено да подават своите поръчки за покупка или продажба. Съществуващото законодателство обаче допуска подаването им и дистанционно /например по телефон или факс/, но все пак поръчката трябва да бъде подписана впоследствие от клиента. Въпреки че тази нормативна разпоредба гарантира сигурността на инвеститорите от неоторизирана търговия за тяхна сметка, тя същевременно значително ги затруднява. Ето защо на преден план излезе необходимостта от откриването на алтернативен начин за подаване на поръчки към посредниците. 
Потребители на системата СОВОS са крайният клиент, брокерът и администраторът на системата на инвестиционния посредник. Всеки клиент получава електронен потребителски сертификат за работа в СОВОS с клиентски права /клиентски сертификат/, като същевременно сключва стандартния рамков договор за извършване на сделки с ценни книжа със съответния борсов член. При сключването на договора е необходимо физическото присъствие на клиента, подписване на договора на хартия, но това е еднократно. За да не се налага по-нататъшно присъствие на клиента в офиса, необходимо е инвестиционните посредници в рамковия си договор да включат клауза, която да гласи, че писмената форма на нареждането за въвеждане или изтриване на поръчки се счита за изпълнена при въвеждането или изтриването на поръчка от клиента посредством СОВОS. 
Брокерът също получава електронен брокерски сертификат, който уникално го идентифицира пред системата за търговия на борсата и му позволява да "препраща" към нея получените от клиента поръчки за покупка или продажба на ценни книжа. 
Администраторът на системата задава правата за достъп на клиента и на брокера, като същевременно е отговорен и за генерирането и поддържането на техните сертификати. 
Електронните сертификати се издават от борсата единствено за целите на търговията, осъществявана чрез СОВОS, и те не се идентифицират като електронен подпис съгласно Закона за електронния документ и електронния подпис. Техните цели са гарантиране на автентификация, конфиденциалност, интегритет и неотказваемост. На практика сертификатите гарантират идентичността на клиента пред брокера и тази на брокера пред борсата, като същевременно създават абсолютна сигурност, че неоторизирано лице не може да получи достъп до системата. 
Интересът към системата е голям, тъй като биха се намалили трансакционните разходи на крайните клиенти, като същевременно би се улеснила и работата на борсовите членове и техните фронт-офиси. СОВОS е нововъведение, което би направило българския капиталов пазар по-достъпен както за българските, така и за чуждестранните инвеститори, повишавайки ликвидността му и възможностите за реализиране на печалба от търговията с ценни книжа. 
