“Тракия-папир” увеличава приходите от продажби и печалбата
РУМЕН СОКОЛОВ 6/2 - 16:57 ч.

   

В изпълнение на обещанията си за бързо решаване на проблема с издадените компенсаторни инструменти правителството започна процедура по продажбата на около 100 свои пакета акции на фондовата борса срещу непарични платежни средства. Дружествата ще бъдат обединени в пулове, като най-оптимистичният срок за приключване на процеса е пролетта на тези година. Вестник "Дневник" представя компаниите, от които собствениците на компенсаторки ще могат да купят акции, с цел да покаже състоянието на дружествата. Така всеки ще може да направи своя избор по-лесно. 


- - - 

Приходите от продажби на пазарджишкото дружество "Тракия-папир" са се увеличили по предварителни данни на 37.646 милиона лева за 2002 г. от 33.158 милиона лева през 2001 г. Това показват данните от представения в Държавната комисия по ценни книжа неодитиран баланс на дружеството за края на четвъртото тримесечие на миналата година. Според него основната част се пада на продажбите на продукция - 37.168 милиона лева, продажбите на стоки и услуги са съответно за 70 и 62 хиляди лева, отчетени са и други продажби за 346 хиляди лева. Благодарение на повишението на продажбите е регистрирано увеличение на печалбата на 837 хиляди лева за миналата година при 745 хиляди лева за 2001 г. Това е и най-добрият финансов резултат на "Тракия-папир" от четири години насам. 
Дружеството е с предмет на дейност производство на хартия (предимно велпапе), картони, потребителски и транспортни опаковки, резервни части, търговия в страната и чужбина. Потребители на транспортни опаковки от велпапе са предприятия от почти всички браншове на икономиката, като над 70 на сто се пада на хранително-вкусовата, винарската и тютюневата промишленост. По-голяма част от продукцията се пласира на вътрешния пазар, но в последното тримесечие на миналата година се забелязва повишение на дела за износ на 4-5 на сто от 3 процента преди това. Изнася се предимно за Македония и Сърбия. Основни конкуренти на "Тракия-папир" на вътрешния пазар са "Пиринхарт" - Разлог, "Велпа-91" - Стражица, "Родина" - Пловдив, и "Витавел" - Луковит. 
В края на миналия месец от дружеството съобщиха, че са инвестирани 5.150 милиона долара за технологично обновяване на производството на велпапе. Обновлението позволява машинно подреждане на произведената продукция, което ще увеличи капацитета на 300 тона велпапе на ден. От 1998 г. досега са направени инвестиции за 7.6 милиона долара, което означава, че инвестиционната програма според приватизационния договор е преизпълнена с над един милион долара. 
Според представените в ДКЦК данни към края на четвъртото тримесечие "Тракия-папир" има само краткосрочни задължения от 4.139 милиона лева, от които към доставчици и клиенти са за 625 хиляди лева, към персонала задълженията са 445 хиляди лева, към осигурителни предприятия са 234 хиляди лева, а има и 1.807 млн. лева други задължения. Дружеството отчита и приходи за бъдещи периоди и финансирания за 913 хиляди лева. 
Основният акционер в него е "Гехард" АД - Пловдив, което притежава 95.22 на сто от капитала. Компанията търгува със суровини и материали за производство на хартия и е основен доставчик и търговски партньор на "Тракия-папир". Останалите малки пакети акции в пазарджишкото предприятие са собственост на фирми и физически лица. 
Според данни от регистъра БУЛСТАТ в "Гехард" основен акционер със 70 на сто от капитала е "Либеро" АД - София, а в самото дружество "Либеро" главен акционер с 99.16 процента е "Легнано ентърпрайзис лимитид", регистрирано в Кипър. 
При първата вълна на масовата приватизация са раздържавени 25 на сто от капитала на "Тракия-папир", а през май 1998 г. Агенцията за приватизация продава 55 процента на "Гехард" за 7.777 милиона долара. Половината от цената е платена в брой, а втората половина - чрез държавни дългосрочни облигации, емитирани по вътрешния дълг. Купувачът е имал задължения да инвестира 6.1 милиона долара за срок от пет години. 
Капиталът на дружеството е 3.235 милиона лева, разпределен в безналични акции с номинал един лев. За продажба срещу компенсаторни инструменти на "Българска фондова борса - София" ще бъдат предложени 24 654 акции, представляващи 0.762 на сто от капитала на "Тракия-папир". Този пакет е включен в пул, воден от "Химко". В момента се избира инвестиционен консултант за този пул, като предложения за участие в конкурса се приемат до 12 февруари. В пула са още остатъчни пакети акции от "Латекс груп", "Стоманени профили", "Езтур", "Мебел систем", "Електроника" и "Елпо". Бяха извадени предварително включените пакети акции от "Малък Искър" и "Сердика-Кула", защото не отговаряха на условията за публични дружества. 
С акциите на "Тракия-папир" се сключват до десетина сделки на месец на борсата, като цената им в последните три месеца се движи от 0.80 лева в средата на октомври миналата година, през 4.30 лева в началото на декември до 1.25 лева при последната засега сделка от 4 февруари. Според брокери обаче сделките на по-високи цени през декември са сключвани основно със счетоводни цели. 


- - - 

Предлаганият пакет е много малък за сериозни инвеститори и едва ли ще има голям интерес към него, каза изпълнителният директор на "Първа финансово-брокерска къща" Неделчо Неделчев. 
