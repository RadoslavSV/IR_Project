С ГЕОРГИ ТОДОРОВ, ИЗПЪЛНИТЕЛЕН ДИРЕКТОР НА ИНВЕСТИЦИОНЕН ПОСРЕДНИК ФАР, РАЗГОВАРЯ ТОНИ МАРКОВ  


 
 
 ИП ФАР ПРЕДИ ЕДНА ГОДИНА СТАНА ИЗВЕДНЪЖ НАЙ-НАШУМЕЛИЯТ ПОСРЕДНИК НА БОРСАТА ВЪВ ВРЪЗКА С ПРЕХВЪРЛЯНЕТО НА РАБОТНИЧЕСКИТЕ АКЦИИ В ЛУКОЙЛ-НЕФТОХИМ. ГОВОРИ СЕ, ЧЕ СТЕ СВЪРЗАНИ С МЕНИДЖЪРИТЕ НА ФИРМАТА. ДОКОЛКО ТОВА Е ВЯРНО, Г-Н ТОДОРОВ? 
- Казвал съм го вече на няколко места по принуда - в различни държавни органи, които са проявявали интерес към тази сделка, включително и в ДКЦК. Нещата са прости и ясни, но ние българите сме свикнали навсякъде да виждаме голямата конспирация. В началото на 2001 г. ръководството на ЛУКойл-Нефтохим във връзка с писмо на Агенцията за приватизация предприе опит да организира получаването на преференциални акции от страна на всички правоимащи, които бяха около 10 хил. души. Без сериозна организация това щеше да е напълно стихиен процес и съм убеден, че по-голямата част от хората нямаше да се възползват от тази възможност, било поради липса на информация, било поради липса на средства. Те трябваше да вложат и средства в придобиването на полагащите им се по закон акции. Ние, заедно с немалък брой други посредници бяхме поканени да направим оферта и да предложим стратегия за цялостното провеждане на процеса. Явно нашето предложение е било най-доброто, подписахме договор и очевидно сме си свършили добре работата, след като после продължихме да работим с акционери, които проявяват интерес към ЛУКойл-Нефтохим. Това ни направи добра реклама, тъй като към нас започнаха да се обръщат и други сериозни инвеститори. Вярно, че най-силната ни позиция е Нефтохим, но ние като посредник имаме и други силни позиции и много на брой сделки, което се вижда от статистиката на борсата. 
 
КАКВИ БЯХА ЦЕНИТЕ НА ПРЕФЕРЕНЦИАЛНИТЕ АКЦИИ И ЗАЩО ПОСЛЕ ЦЕНИТЕ НА БЛОКОВИТЕ ПРЕХВЪРЛЯНИЯ НА КОНСОЛИДИРАНИЯ ПАКЕТ БЯХА ТОЛКОВА ШОКИРАЩО РАЗЛИЧНИ? 
- Поръчката ни купува за преференциалните акции беше на 3.75 лв. Ние тогава само приехме поръчките на клиентите. Нашият лиценз беше частичен, нямахме право да купуваме за своя сметка. Сега сме подали заявление до ДКЦК и чакаме да получим пълен лиценз. Тогава атаката срещу нас беше много силна и неоправдана, тъй като ние само изпълнявахме клиентски поръчки и всички документи, които сме предоставили при проверките, са изрядни. Неслучайно Върховният административен съд отмени всички предприети срещу нас мерки от страна на ДКЦК. 
Клиентите, било по счетоводни или по други съображения, използваха законовите си възможности и прехвърлиха пакетите между себе си на цени, които доста се отклоняваха една от друга, и от пазарните включително. Но при блокови сделки е така: прехвърлят се големи обеми предварително договорени, а цената е само регистрационна. Аз обясних на членовете на съвета на директорите на БФБ-София, че търсенето на по-ниски цени при прехвърлянето може да се отдаде на интереса да бъдат платени по-ниски такси и комисиони. Все пак говорим за 1.72 млн. акции - чуждестранните клиенти, с които работим, за разлика от нас ценят всеки цент, който дават, и много добре си правят сметката. 
Пакетите обаче не отидоха в мениджърите на дружеството или във свързани с тях фирми - това мога да кажа със сигурност и това се вижда от отчетите в Централния депозитар. Действително отидоха в регистрирани в офшорни зони фирми, но това е нормално, тъй като чуждите инвеститори се опитват да минимизират разходите си. Като изключим няколкото големи знакови чуждестранни инвестиции, ще видим, че останалите около 80% са направени през такива зони. 
Смятам, че шумът, който се вдигна тогава, беше повече заради това, че нямаше други новини на борсата - нищо интересно не се случваше. И изведнъж по най-интересната позиция става нещо, и то не какво да е! Оказа се, че тогава сме направили 65% от оборота на борсата - как това да остане незабелязано! 
 
КАКВО ДА ОЧАКВАМЕ ОТ ТАЗИ БОРСОВА ПОЗИЦИЯ ЗАНАПРЕД? ЧУВАМЕ ЗА 20-КРАТНО УВЕЛИЧЕНИЕ НА КАПИТАЛА. 
- Аз нямам информация, по-различна от тази на останалите участници в пазара, но ако се увеличи толкова драстично капиталът, е ясно, че повечето миноритарни акционери ще бъдат принудени или да вложат големи средства, за да запазят дяловете си, или участието им много ще се свие. От друга страна, подобно дружество би трябвало да печели добре, да реализира големи обороти. Но проблемът е другаде. 
 
КЪДЕ Е ПРОБЛЕМЪТ? 
- В адекватността на законодателната рамка спрямо състоянието на пазара. Ще ви отговоря с цитат от "Малкият принц". Там царят отговаря защо всички поданици го слушат: защото никога не издавам заповеди, които не може да бъдат изпълнени. А ние в момента създаваме една невъзможно обстановка, по никакъв начин не провокираме интереса на мениджмънта на публичните компании и на мажоритарните акционери да стоят на този пазар. Защо нямаме нито едно новосъздадено частно добре работещо дружество, което по своя воля да се е листвало на борсата. Има един-два случая, които бяха с чисто счетоводна цел. Защо едно дружество като Солвей-Соди например, което работи добре, не е на борсата. Или Каменица, което, макар и непублично за поредна година изплаща сериозен дивидент. Сериозните чужди инвеститори, явно виждайки законовите свръхрегулации и условията на местния капиталов пазар, стигат до извода, че трябва да стоят встрани от него в този момент. 
