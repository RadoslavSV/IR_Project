ПЛАМЕН ПЕТРОВ ЛАНСИРА ИДЕЯТА ОЩЕ ПРЕЗ ПРОЛЕТТА НА 2002 Г. 

ИЛИАНА ТОНЧЕВА  


 
 
ГРУБО ще се намеся, ако процедурата за раздържавяване се забави, заяви през октомври транспортният министър Пламен Петров. Едва ли можем да разглеждаме тези думи само като предположения или като обикновено презастраховане от страна на правителството. Оказва се, че друг вариант за телекома извън приватизацията е бил обсъждан още през пролетта на 2002 г. Самият Пламен Петров лансира идеята да се търсят инвестиции за телекома чрез финансови инструменти, без обаче да уточнява какви са те. Няколко месеца по-късно Петров спомена за резервен вариант, според който средства за телекома ще се търсят чрез заем от 100-200 млн. ЕUR от Европейската банка за възстановяване и развитие и Международната финансова корпорация. Транспортният министър дори заяви, че не би се ангажирал кое е по-доброто в момента - да има или да няма сделка за националния телеком. 
 
Да се прекрати приватизационната процедура за БТК и да се премине към предложения от транспортния министър Пламен Петров вариант Б за агресивно развитие на компанията, поискаха вчера от синдикалната федерация на съобщенията към КНСБ. 
Това би бил печелившият вариант, защото БТК може да вземе заеми в размер на 100-200 млн. USD от ЕБВР и Международната финансова корпорация, които да изплати със собствени средства след няколко години. Чак тогава би могло да се тръгне към приватизация и то с привличане на стратегически инвеститор от бранша. 
Реалната цена за 65% от БТК в момента трябвало да е 600-700 млн. ЕUR 
Федерацията отправи обръщение към премиера Сакскобургготски с искане за държавническа позиция по сегашната приватизационна процедура. В сряда е насрочено делото във ВАС по внесената жалба от синдиката за спиране на сделката. Като страни са призовани АП и купувача Viva Ventures. 
Случайно или не в края на миналата седмица експерти лансираха идеята за финансиране на телекома чрез емитиране на еврооблигации. Ако компанията не е в процедура на приватизация. Това дори било обсъждано между ръководството на БТК и принципала - транспортното министерство, научи в. ПАРИ от сигурен източник. Изпълнителният директор на телекома Бойко Димитрачков не бе открит за коментар. 
Не сме обсъждали подобно предложение, категоричен бе Алеко Константинов, член на съвета на директорите на БТК. Ако има такава идея, то тя вероятно е разглеждана от продавача. Какво значи това, да не правим приватизация ли? - така реагира зам. финансовият министър Красимир Катев, потърсен за коментар от в. ПАРИ. Това са пълни глупости, такава идея въобще не е обсъждана и не смятам, че е добра, отсече човекът в правителството, който е най-наясно с дълговите пазари. 
По света се прибягва до такива финансови инструменти, когато националните телекоми изпитват големи затруднения 
В момента това прави France Тelecom, който има дългове от 70 млрд. ЕUR, а до края на 2003 г. трябва да върне 15 млрд. ЕUR. Deutsche Тelekom също емитира облигации на фондовата борса. 
Според експерти този сценарий - реструктуриране на БТК заедно с корпоративна еврооблигация, е твърде вероятен. Финансовият министър Милен Велчев недвусмислено заяви, че ако не приключат приватизационните сделки за БТК и Булгартабак, ще се създаде закон за раздържавяването им. Но остави вратичка, като наблегна, че ще се търсят варианти и без намесата на Народното събрание. 
 
СТАТИСТИКАТА 
Приходите на БТК за 2002 г. са в размер на 1 млрд. лв., което е със 7% повече от 2001 г. Печалбата след облагане с данъци е 250-260 млн. лв. Според експерти не може да очакваме, че ще продадем БТК на стойността на други телекоми, като чешкия и румънския, защото тя е единствената в Централна и Източна Европа, която няма собствен GSМ оператор, както и мениджърски екип от чужбина. Пламен Петров преди време коментира, че лицензът за трети GSМ оператор може да бъде издаден дори и ако сделката за БТК се провали. При това положение телекомът ще трябва да се справя със собствени средства. Имаме големи и евтини ресурси, заяви тогава Петров. Според него не се обсъжда въпросът чужда компания да поеме управлението на телекома. Месечните бизнеспланове на БТК, които принципалът одобрява, са добри, казва той. 
 
КОЙ ПУСНА КОРПОРАТИВНИ ЕВРООБЛИГАЦИИ 
 
Русия се утвърждава като най-големия източник на корпоративни еврооблигации. Роснефт е първата петролна компания, която излиза с еврооблигации след финансовата криза. Следват я Сибнефт, ТНК, Татнефт и Магнитогорск Металургия. 
 
Най-голямата словашка енергийна компания Slovenske Еlektrarne пуска 5-годишни еврооблигации през 2002 г. Фирмата е държавна и използва набраните средства, за да намали разходите по обслужването на стари задължения преди предвидената частична приватизация. Компанията има рейтинг ВВ+, даден от Standard&Рoor's. 
 
Румъния присъства на пазара също с най-голeмия си енергопроизводител - Тermoelectrica. Фирмата обаче емитира облигации за 300 млн. USD през миналата година, като средствата са предвидени само за инвестиции. 
 
Казахстан присъства на еврооблигационния пазар с емитентите като Кaztransoil и националната петролотранспортна компания. Три години преди това Кazkommertsbank излиза с емисия от 100 млн. ЕUR 3-годишни книжа с доход от 11.25% годишно. 
 

