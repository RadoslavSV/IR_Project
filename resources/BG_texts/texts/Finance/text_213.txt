ПРОМЕНИ В НАРЕДБА 9 НА ЦЕНТРАЛНАТА БАНКА НАМАЛЯВАТ ПРОЦЕНТИТЕ ПРИ ОТЧИТАНЕ РИСКА ОТ ЗАГУБИ 

ПЕТЯ СТОЯНОВА  

ОТ 1 ЯНУАРИ рисковите експозиции, класифицирани като редовни, ще се оценяват от банките на портфейлна основа. Това се урежда с Наредба N 9 на БНБ за оценка и класификация на рисковите експозиции на банките и за формиране на провизии за загуби и обезценка, публикувана в последния брой на Държавен вестник. Тя заменя документа, който действаше от 15 юли 1997 г. В новите текстове са запазени действащите класификационни групи и в определена степен критериите за оценка и присвояване на съответна класификационна група към рискова експозиция. Според старата наредба за редовните кредити банките заделяха провизии между 3 и 5% от нетната стойност на главницата им. Институциите провизираха вече класифицираните заеми, като за кредитите под наблюдение се заделяха 25% от нетната им сума, 50% - за нередовните кредити, а за съмнителните заеми провизиите бяха 75% от нетната им стойност. Досега за рискова експозиция се смяташе тази, която не надхвърля по стойност 0.05% от капиталовата база, отчиташе се в края на всяка година и се оценяваше и класифицираше само според срока на забавата. 
Кредитните институции вече ще могат да формират специфични провизии на портфейлна основа за експозиции към отделна държава за загуби от обезценка, свързани с държавния риск. Ще се обезценяват само тези, при които има доказателства за влошаване. Различен е режимът на обезценка на задбалансовите ангажименти съобразно изискванията на МСС 39. Въведени са промени в частта, визираща преструктурираните експозиции и прекратяване балансовото отчитане на рисковите експозиции, класифицирани като загуба. 
Като рискова експозиция вече се смята и вземане, което е отразено като балансова позиция, но е предмет на съдебно производство или вече е присъдено от съда на банката, но не е събрано. 
Възстановимата стойност на рисковата експозиция се определя, като договорените парични потоци се намаляват с процент за риск от загуби в зависимост от класификационната група. Процентът, с който банкерите ще намаляват договорените парични потоци за риск от загуби при експозициите под наблюдение, е не по-малко от 10 /при досегашни 25%/, при нередовните експозиции той е 30% /в предишната наредба 50%/, при съмнителните 50% при изискваните досега 75% и за загуби 100%. 
Като бързоликвидни обезпечения вече се смятат и застрахователните полици до размера на застрахователното покритие, сключени за сметка на държавата по Закона за експортното застраховане, по които банката е застрахована или е трето ползващо лице. 
 
ЕДНО КЪМ ЕДНО 
 
СТЕФАН ПАМУКЧИЕВ, НАЧАЛНИК УПРАВЛЕНИЕ НА РИСКА В БАНКА ДСК: 
ВЪВ връзка с прилагането на МСС 39 и оценката на заемите, предоставени на нефинансови институции и други клиенти, се налага разсрочване на еднократните такси като част от финансовия инструмент спрямо остатъчния срок на вземането до падежа му. За целта се налагат корекции на резултата от предходни периоди за сторниране на еднократните такси при предоставяне на кредит, които би следвало да се отнасят на базата на ефективния лихвен процент в отчета за приходи и разходи през следващите отчетни периоди. 
Разликата с досега действащата Наредба 9 е, че договорените месечни парични потоци се намаляват с процент за риск от загуби в зависимост от класификационната група и така установените парични потоци се дисконтират чрез прилагане метода на ефективния лихвен процент. Има промяна в режима на лихвите - не се провизират /обезценяват/ на 100% балансово начислените просрочени лихви. Формираните провизии за загуби от обезценка се отчитат месечно. .  

