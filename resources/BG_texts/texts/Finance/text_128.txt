Доларът удари четиригодишно дъно
ЕКИП НА "ДНЕВНИК" 5/2 - 20:04 ч.

   

Доларът отбеляза четиригодишен миниум спрямо еврото и швейцарския франк при валутната търговия в сряда. Единната валута се покачи до 1.0938 долара за евро в ранната търговия, което е най-високото й ниво от март 1999 година. 

Основна причина за спада на щатската валута беше изнервеността на пазара поради очакваната реч на американския държавен секретар Колин Пауъл пред Съвета за сигурност на ООН. Веднага след нея доларът успя да възстанови част от загубените позиции. "Най-негативният сценарий ще бъде, ако Щатите останат сами във войната срещу Ирак", коментираха валутни дилъри, цитирани от международните агенции. 

Другата чувствителна борсова стока в момента - петролът, продължи да поскъпва през целия ден. След речта на Колин Пауъл на борсите в Северна Америка цената се увеличи с 44 цента и премина следващата психологическа бариера от 34 долара за барел. Анализатори очакват поскъпването да продължи и през следващите дни, но с по-бавни темпове. 

Според повечето прогнози при всички положения цената на евентуалния удар срещу Ирак ще включва пренасочване на пари от държавния бюджет (най-вече САЩ) и евентуално нарастване на бюджетния дефицит при по-продължителни военни действия. Ако се стигне до този песимистичен сценарий за войната, е възможно обезценяването на долара да продължи, макар засега това да изглежда слабо вероятно. Повечето наблюдатели обаче отчитат, че за разлика от времената на операция "Пустинна буря" новините за неизбежността на войната в Ирак в момента се отразяват негативно на долара (виж графиката). Дали след започването на самата военна акция това ще се промени, засега остава твърде спорно. 

Ефектът от евентуален конфликт с Ирак няма да е положителен за икономиката ни, заяви в сряда в Пловдив вицепремиерът и министър на икономиката Николай Василев. Той подчерта, че правителството ще наблюдава цената на петрола, която би оказала известно влияние върху повишаването на инфлацията в страната, но пак според него големи сътресения не се очакват. 

Инфлацията на годишна база ще се увеличи с около 1.3-процентни пункта спрямо първоначалните очаквания при евентуална война в Ирак, прогнозира директорът на правителствената Агенция за икономически анализи и прогнози Цветан Манчев. Не много сериозен, но негативен ефект се очаква и за брутния вътрешен продукт (БВП), чийто растеж може да се забави с до 0.2-процентни пункта спрямо прогнозирания. На платежния баланс ще се отрази евентуално увеличаване на цените на горивата и свиването на международната икономическа активност. Симулацията на ефекта от войната в Ирак е направена при допускане, че конфликтът ще е краткосрочен, с продължителност 3 месеца, при съотношение два лева за долар и при цена от 40 долара за барел петрол. 

Засега мненията на повечето икономисти дали евтиният долар и скъпият петрол ще имат значимо отражение върху икономиката ни са разнопосочни. "И двата фактора - валутен курс и цена на петрола, имат конкретно влияние върху определени производители в България, но едва ли е сериозно на този етап да се говори за цялостен икономически спад вследствие на тяхното негативно въздействие", смята Мартин Димитров от Института за пазарна икономика. Според него ефектите от падащия долар трябва да се анализират както по отношение на износа, така и по отношение на вноса. 

По последни данни на БНБ (трето тримесечие на 2002 година) 46.6% от износа и 36% от вноса са деноминирани в долари. Търговията ни е преимуществено в евро, което до известна степен ограничава като ефект промяната в курса на долара. Отслабването на щатската валута ще направи вноса ни по-евтин, но въздействието върху износа e неясно или по-скоро пренебрежимо, тъй като преобладаващата част от експортните ни стоки се продават за евро, обясни експертът. 

"По-скоро може да се очаква ефект върху отделни отрасли, тъй като тези, които внасят, не са същите като тези, които изнасят. Петролните компании например ще бъдат облагодетелствани от валутния курс, внасяйки в долари и продавайки в левове, т.е. в евро. Отделно от това те извличат изгода и от поскъпналия петрол", смята икономистът Руслан Стефанов от Центъра за изследване на демокрацията. 

Най-засегнати от сегашната ситуация са фирмите, чиито разходи са в левове, а продажбите им са в долари (в Русия, САЩ, Турция). 

По-евтиният долар няма значително отражение върху плащанията по външния ни дълг. След двете замени на Брейди-облигации валутната структура на дълга е 50.8% в щатски долари и 49.2% в евро и други валути. В същото време около 90% от активите на валутния борд се държат в евро, което за момента е изгодно за платежния баланс. 
