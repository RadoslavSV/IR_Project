      Емисия: Четвъртък, 6 Януари 2000

                  Председателят на УС на Фонда за гарантиране на влоговете в 
                  банките Милети Младенов: Влоговете в банките са сигурни, 
                  доколкото е сигурна икономиката 
                  Милети Младенов е шеф на УС на Фонда за гарантиране на влогове 
                  в банките. Преди въвеждането на валутния борд няколко години 
                  беше подуправител на БНБ. Не е преставал да преподава в 
                  Университета по национално и световно стопанство. Женен. 
                  Говори отлично френски и английски. Издал е няколко книги по 
                  финанси и учебници за банковото дело. В миналото е превеждал 
                  френска поезия като хоби.
                  Ако няма икономически растеж, банковия сектор се задъхва, 
                  казва известният ни финансист
                  - Г-н Младенов, за Фонда за гарантиране на влоговете в 
                  банките, напоследък не се говори много. Какво означава това - 
                  че влоговете са сигурни или че Фондът не върши достатъчно 
                  работа?
                  - За нас е по-добре да не се говори, защото се говори, когато 
                  има новозатворени банки.
                  - Спомняме си този период.
                  - Това, разбира се, на шега. Нашата организация работи
                  практически само с една такава банка, която беше затворена 
                  преди около една година. Това е Кредитна банка. Ние изплатихме 
                  вече влоговете на по-голяма част от вложителите, на огромната 
                  част, над 90 процента от сумите. Има вложители, вероятно те са 
                  титуляри на по-малки суми, които още не са потърсили влоговете 
                  си. Тях ги изплаща, както се знае, Обединена българска банка. 
                  Но вероятно това е, защото наистина имат малки влогове. Иначе 
                  няма срок, в който те да потърсят тези пари, след това да не 
                  ги намерят. Парите са там, предадени са.


                  - Г-н Младенов, банките започнаха ли по-смело някак си да 
                  отпускат кредити в реалния сектор, в производството?
                  - Двата сектора - финансовият и реалният, са свързани много
                  здраво. И това се вижда и от коментарите, които и другите 
                  колеги икономисти правят. Например важно е в една страна как 
                  работят финансовите пазари, за да могат спестяванията да се 
                  насочват и въобще да се използват най-ефективно в една 
                  икономика. Иначе има известно увеличение на кредитирането за 
                  частния сектор. Но като обясняваме това, трябва да държим 
                  сметка, че вече се приватизира значителна част от 
                  собствеността. Тоест едни кредити, които по-рано вероятно са 
                  давани за държавни предприятия, сега отиват за частни. Малко 
                  плахо този наш частен сектор намира пътя към банките. Имам 
                  предвид, че за да се мотивира едно искане за кредит, трябва 
                  солидна, сериозна информация за самата фирма. Това се отнася, 
                  разбира се, и за частни лица. Трябва да се демонстрира, да се 
                  покаже на банките някаква финансова история. И тя да е 
                  достатъчно убедителна, за да се види, че кредитоискателят иска 
                  да използва парите, които банката евентуално ще му отпусне, за 
                  най-добри цели. Да се види, че неговият проект има 
                  възвръщаемост, че кредитът има обезпечение и т.н. Това е вечен 
                  спор: кой е по-важен в случая, кой трябва да направи стъпка 
                  към другия. Изглежда, отговорът на този спор е в някакво 
                  взаимно сближаване на позициите и от страна на банките, и от 
                  страна на самите фирми, и на гражданите, които търсят кредити.
                  - Споменахте за ролята на финансовите пазари като връзка
                  между кредитната система, от една страна, и реалният сектор, 
                  връзка между спестяванията на гражданите и възможностите за 
                  кредитиране на реалния сектор. Финансовите пазари у нас играят 
                  ли тази роля?
                  - Не още, но тези процеси не могат и много да се насилват. Аз
                  гледам данните за лихвените проценти по депозитите в банките и 
                  се вижда, че през годината, която измина, те останаха на едно 
                  сравнително ниско ниво.
                  - Бихте ли го назовали?
                  - Да, това е около 3,20% годишна лихва по краткосрочните 
                  депозити, но, общо взето, това е лихвеното равнище. В същото 
                  време инфлацията и покачването на цените са по-високи, което 
                  ще рече, че по този начин се изяждат спестяванията. И ето тук 
                  финансовите пазари помагат. Защото те предлагат алтернативни 
                  възможности за влагане на тези свободни пари, на 
                  спестяванията. Всяка икономика генерира спестявания, има 
                  такива и у нас. Това е традиция, не само традиция, разбира се, 
                  то е необходимост и колкото и бедно да живеем, спестявания ще 
                  има. Ако нашите фирми, както и участниците на финансовите 
                  пазари предлагат по-интересни финансови инструменти, това би 
                  привлякло спестяванията. Хубаво е, че през миналата година се 
                  появиха първите частни облигации у нас. Някои фирми правят 
                  плахи опити за това, също общините. Акциите са друга 
                  алтернатива и доходността по тях е по-висока. Дори по 
                  държавните ценни книжа със срок 1 и 2 години доходът е 
                  задържал ниво 5-6 %. Той е два пъти по-висок, отколкото по 
                  срочните депозити. Ето така те се конкурират и това насочва 
                  парите там, където трябва.
                  - А какво пречи на българските предприятия, на българските 
                  акционерни дружества, които се занимават с производство, да 
                  предлагат свои акции на фондовата борса?
                  - Някои източноевропейски пазари се развиха по-рано, отколкото 
                  у нас. Даже, бих казал, още преди да станат тези революционни 
                  промени преди десетина години и да се замени централно 
                  планираната икономика с пазарна. Но има все пак сериозни 
                  изисквания към това да се появиш на пазара. Не всеки може да 
                  започне да предлага такива финансови инструменти. И това 
                  впрочем се регламентира от закона за ценните книжа, но тези 
                  изисквания са преодолими. Така че и тук фирмите трябва да 
                  направят усилия. Те биха намерили съюзник и консултант в 
                  лицето на инвестиционните посредници, на редица консултантски 
                  фирми. Търговските банки също вършат такава работа.
                  - Възможно ли е тази цена на работната сила, което между 
                  другото е основен проблем в България - ниските заплати, да се 
                  определя по административен път на този етап от икономическото 
                  развитие на България?
                  - Няма откъде да дойде ресурс, пари, за да се плащат такива
                  заплати. В миналото нещата изглеждаха по съвършено друг начин. 
                  Аз мисля, че поне за десетина години това проумяхме. Ние 
                  живеехме горе-долу на едно ниско ниво, сносно. Имаше какво да 
                  ядем, какво да облечем, имаше пълна заетост на труда. Защо? 
                  Ами защото имаше финансиране, което идваше отвън и което сега 
                  ние връщаме и още дълги години ще връщаме. Това е дългът към 
                  чужбина, дългът, който се формираше именно в тази обстановка. 
                  Ние живеехме със заеми, а е известно, че заемите неизбежно се 
                  връщат.
                  - В банковия сектор в момента тече приватизация. Как този 
                  процес се отразява върху ролята на банките в икономиката?
                  - Добре е да има частна собственост във всички сектори. 
                  Разбира се, доколкото може стихията, некоректността, 
                  нечестните неща да се отстранят и да се контролират. Но иначе 
                  в дълъг срок държавата би поела едни излишни, ненужни 
                  ангажименти, ако поддържа прекалено голям дял на държавната 
                  собственост. Това е дълбоката причина за да се приватизира, 
                  защото така рискът вече се носи от частните предприемачи, от 
                  частните собственици. Страната чрез този процес се отваря към 
                  прогреса, който съществува в света. Чуждите инвеститори би 
                  трябвало да го носят, включително и в банковия сектор. Тук се 
                  сещам, разбира се, за компютрите и проблема, който се 
                  дискутира тези дни. Но не само това, на гражданите и на 
                  фирмите могат да се предлагат и нови услуги, така че да се 
                  сближават реалният и финансовият сектор.
                  - Г-н Младенов, като председател на Управителния съвет на 
                  Фонда за гарантиране на влоговете в банките, трябва да ви 
                  попитам сигурни ли са влоговете на хората в банките?
                  - Влоговете са сигурни и въобще банките са сигурни, доколкото 
                  е сигурна икономиката. Банките страдат, когато икономиката не 
                  върви. Но погледнато иначе, по-конкретно и в кратък срок, в 
                  сила е едно законодателство, което гарантира влоговете до 
                  определени суми. Над тях вече всеки носи риска. Тази сума сега 
                  в нови левове е 6 900, в стари тя беше 6,9 млн. лв. Тоест 
                  влоговете са покрити частично. Идеята на това, което 
                  съществува в повечето страни по света е вложителите да поемат 
                  част от риска, тоест да мислят, когато влагат парите си 
                  някъде. Между другото банковият сектор е стабилен след 
                  въвеждането на борда. Всяка стабилност, разбира се, има 
                  някакви особености. Защото пък, от друга страна, ако няма 
                  икономически растеж, ако няма оживление в икономиката, и 
                  банковият сектор се задъхва. Той не може да печели, не може 
                  нашите пари, които му даваме, да се влагат ефективно, затова и 
                  тези лихви, за които говорихме, не са много високи.
                  - Имате ли впечатление какъв е делът на дългосрочните кредити 
                  - Малко са тези кредити.
                  - Търсят ли банките бързата печалба?
                  - Те се интересуват от това да се настанят на един пазар, да 
                  печелят в дълъг срок, разбира се, съобразявайки се с околната 
                  среда. Но все още има рискове, има неизвестни неща и затова 
                  може би хоризонтът продължава да е къс. Известно е, че 
                  кредитите за жилища на ДСК имат срок 9 години, това е 
                  максималният срок. След това има кредити на други банки, които 
                  са със срок 4-5 години. Но и тези граници трудничко се 
                  прекрачват. Доколкото има икономически растеж, доколкото има 
                  доверие на нашите граждани и фирми в нашата държава и в нашите 
                  пари, а също така и на чуждите инвеститори в нашата държава и 
                  в нашия лев, паралелно с това и тези срокове нормално би 
                  трябвало да нарастват.
                  - Данъчната система стимулира ли предприятията да взимат 
                  кредити? Има ли някакви данъчни облекчения в този процес?
                  - Тези облекчения по-скоро биха могли да се отнесат към
                  банките. Във връзка с формирането на техния доход и данъците, 
                  които те плащат, ако имате предвид това, има някои въпроси, 
                  които биха могли да се решат, за да бъдат облекчени и банките. 
                  Иначе за населението и за фирмите, които получават кредити, 
                  данъчната ситуация не е променена. Но общо данъчното бреме, 
                  което се преценява по различен начин - или като голямо, или 
                  като средно, тежко и т.н., данъчното бреме и въобще данъчното 
                  облагане, е важен фактор за оживлението в една икономика. 
                  Естествено контрааргументът е, че държавата трябва да има 
                  приходи. Затова данъците не могат бързо да се намалят. Но 
                  макар и бавно, те трябва да се намаляват.
                  Интервюто е излъчено по радио "Свободна Европа", "Студио 
                  България" на 4 януари
