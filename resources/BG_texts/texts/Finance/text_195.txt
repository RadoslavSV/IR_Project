КАКВО ПРЕЧИ НАЙ-МНОГО НА КРЕДИТИРАНЕТО 
Основните фактори, с които банкерите обясняват нежеланието си да рискуват, са: 
- рискът в реалния сектор на икономиката е относително висок, а бизнессредата не се е подобрила съществено. Липсва стабилна, предсказуема и прозрачна икономическа среда; 
- качеството на повечето от инвестиционните проекти, кандидатстващи за кредит, е незадоволително; 
- частните български фирми нямат кредитна история. Макар и съществуващ, кредитният регистър не функционира. Счетоводните данни на кандидатите за кредити не отразяват тяхното реално финансово състояние; 
- правната защита на кредитора е недостатъчна, а процедурата по обявяване на неизправния длъжник в несъстоятелност - мудна и несигурна; 
- липсата на ликвиден пазар прави невъзможно реализирането на обезпеченията; 
- голяма част от привлечения ресурс е краткосрочен, което не позволява използването му за дългосрочно кредитиране; 
- банките работят предимно не със собствени, а с привлечени средства, поради което са длъжни да гарантират доверените им пари и, ако е възможно, да им осигурят по-висока доходност. След като в България не може да се осигури такава доходност, изходът е парите да бъдат вложени навън. 
В резултат на всичко това съществува висока степен на риск и, за да се застраховат, банките предявяват големи изисквания към кандидатите за кредит - по-високо обезпечение, по-кратък срок за погасяване, по-висока цена на ресурса. За да осигурят своята самодостатъчност, те поддържат висок марж между лихвите по депозитите и по кредитите и влагат ресурса си в ДЦК или в по-доходоносни сделки в чужбина. Вследствие на това и в момента около 2.5 млрд. лв. работят за чужди икономики. 
 
СТРУКТУРА НА БАНКОВИЯ СЕКТОР 
В края на октомври 2001 г. банките в България са 36. Постепенното нарастване на размера активите им - от 34.9% на БВП в края на 1998 г. до 56% в края на 2000 г. - говори за прогресивно възстановяване на доверието в тях. Съобразно класификацията на БНБ банковите институции у нас са разпределени в 5 групи в зависимост от балансовото им число. Към 30.11 т. г. общата сума на активите в сектора е 11.412 млрд. лв. Структурата на банковата система по този показател говори за голяма концентрация на активите в 3 големи банки - Булбанк, ДСК и ОББ, които притежават около 50% от общите й активи. Въпреки това резултатите от изследване на т. нар. индекс на Херфиндал2 за периода 1991-2000 г. показват, че независимо от голямата концентрация на активите конкуренцията в банковия сектор е с тенденция към трайно повишаване. Това може да бъде обяснено с приватизацията и с навлизането на голям брой чуждестранни банки. 
В края на 2001 г. страната ни е на едно от първите места по приватизиране на банковите активи сред страните кандидатки за ЕС. След очакваното приватизиране на банка Биохим през тази година частният сектор в системата ще достигне около 90%. С това структурата на собствеността в нея добива почти завършен вид. Продажбата на банката на народа ДСК, в която БКК притежава 25%, все още не е поставена на дневен ред. Изпълнението на обявените /засега още неконкретизирани/ амбиции за пълна приватизация на банковия сектор до края на 2002 г. обаче би довело до аномалното положение държавата да остане без нито една държавна банка. Като банка с държавна собственост, за която не се очаква промяна, засега остава единствено Насърчителна банка, разпределяща ресурси от международните институции. 
Приватизирането на българския банков сектор има и още една характерна черта - по-голямата част от него /около 76%/ е в ръцете на чуждестранни собственици. 
 
ПРЕИМУЩЕСТВЕНАТА ЧУЖДЕСТРАННА СОБСТВЕНОСТ - НОЖ С ДВЕ ОСТРИЕТА 
Не може да се отрече, че добрият опит на чуждестранните банки и разнообразяването на услугите, които предлагат те, действа стимулиращо на банковия пазар. Но те също се колебаят при отпускането на кредити, не желаят да поемат риск и се забелязва тенденция за пренасочване на основната им дейност към централите им извън страната. Това е предпоставка за възможен проблем с големи дългосрочни бъдещи последствия за икономиката. Въпреки декларираните очаквания от страна на управителя на БНБ Светослав Гаврийски, изразено в изказването му на 14-ата банкова среща, че чуждите банки ще обърнат сериозно внимание и на българската икономика и ще инвестират повече средства в нея, остават съмненията, че те би могло да изберат пътя на минималното съпротивление. Защитавайки преди всичко корпоративните си интереси, те биха могли да ориентират дейността си към възможно най-евтините решения за запазване присъствието си в страната при минимален обем на нови инвестиции, в сделки с възможност да се печели от бизнеса в България без съществени вложения и рискове. Това би означавало ограничаване на кредитната им дейност у нас или най-малкото изнасяне на кредитните решения към европейските им централи, предлагане на специализирани финансови услуги преимуществено на големи клиенти, извършване на прости и безрискови услуги в банкирането на дребно, даване на приоритет на влогонабирателната дейност и фокусирането им върху и без това малкото трансгранични трансфери, за които вече се води ожесточена конкуренция. Оценено от позицията на всяка банка, поддържаща интересите на своите собственици и реномето си на стабилна финансова институция, едно такова поведение не би могло да бъде упреквано. Навсякъде по света, а и по смисъла на нашия Търговски закон, банките са търговци и търгуват с пари. Разликата в случая произтича от факта, че основната част на стоката, с която търгуват чуждестранните банки у нас, ще бъде набирана от български вложители, а няма да обслужва българската икономика. Така доминиращата чуждестранна собственост в сектора може да се превърне в нова причина за обезкървяването на икономиката. 
