      Емисия: Петък, 4 Февруари 2000
                    
                  От 80 стотинки до $300 взимат банките за услуги
                  Такса се държи и за внасяне на пари, ако не са сортирани по 
                  номинал
                  ГАЛЯ КИРИЛОВА
                  Много клиенти на банките остават изненадани, когато за дребна 
                  на пръв поглед справка или услуга, им поискат такса или 
                  комисионна. Причина за нелепата ситуация в повечето случаи е 
                  пасивността на банките, които не издават справочни брошури 
                  какви такси събират.
                  Булбанк е издала поне 18 малки листчета и брошури за 
                  различните видове услуги, но те не са обединени в книжка и 
                  объркват клиентите. Райфайзенбанк прилежно е направила 
                  брошурата си на български и на английски. В ОББ работят с 
                  листчета, които обаче не се раздават на гражданите, а в БРИБ и 
                  “Биохим” имат брошури само за вътрешно ползване. Иначе 
                  навсякъде в трезорите са разлепени листчета, но ориентацията 
                  по тях е трудна.

                        Само две банки - “Биохим” и ОББ предлагат услугите 
                        “Мъниграм” и “Уестърн юниън”, при които парите на 
                        граждани се превеждат от или за чужбина до 10 минути. На 
                        графиката са тарифите на “Биохим” според размера на 
                        превежданата сума. 

                  Добрата новина за клиентите е, че банките започнаха да 
                  намаляват комисионните, а някои такси са премахнати напълно. 
                  Правим го, защото конкуренцията е голяма, обясниха от 
                  трезорите. Това е валидно особено при сметките и депозитите на 
                  физическите лица.
                  В Булбанк, например, няма комисионна за преводи от други банки 
                  по сметка до 100 долара, ако тя е в полза на клиенти на 
                  банката. Без утежнения е и откриването на срочни депозити. В 
                  “Биохим” също не се плаща за откриване на спестовни влогове. 
                  ОББ няма комисионна дори за откриване на разплащателна сметка 
                  във валута и на срочни валутни депозити. Банката обаче взима 
                  по 10 стотинки за проверка на съмнителна банкнота, същата 
                  такса е и при “Биохим”. За подмяна на негодни книжни и метални 
                  пари ОББ взема по 10% от номинала им, а “Биохим” е въвела 
                  минимум от 10 стотинки.
                  За преводи от 100 долара до 50 000 долара в Булбанк 
                  комисионната е 0,1%, но тя е минимум 7 долара. Ако клиентът 
                  нареди превод от Булбанк за друга банка, комисионната е 
                  минимум 5 долара за сума до 100 долара, а над нея - 0,1%, но 
                  минимум 12 долара, а максимум 200. Същите са комисионните и за 
                  осребряване и издаване на поименни чекове. Ако собствениците 
                  на пътнически и еврочекове си ги осребрят в Булбанк 
                  институцията ги таксува с 0,2%, ако са в левове, 1% ако са по 
                  сметка във валута и 1,4% на каса във валута.
                  Ако в Булбанк поискате писмена справка за извършени плащания в 
                  левове през годината давате 3,50 лв., ако справката е за 
                  плащания във валута, банката си прибира 2 долара. За всяко 
                  СУИФТ съобщение от Булбанк за чужбина се плащат 7 долара, за 
                  телекс до чужбина 10 долара. БРИБанк иска 15 долара за СУИФТ 
                  за чужбина и 10 долара за телекс за чужбина.
                  Освен традиционните банкови услуги, Булбанк предлага и 
                  електронно банкиране. Еднократната такса е 10 долара, още 
                  толкова трябват за месечната поддръжка, а за да ви инсталират 
                  продукта на компютъра, плащате 15 долара. 
                  За извършване на левов превод от БРИБанк в страната се плащат 
                  80 ст. За проучване, обработка и оформяне на кредитно досие се 
                  събира такса от 100 лв.
                  Райфайзенбанк прибира 0,5% от сумата, ако не сте сортирали по 
                  номинали банкнотите, които внасяте. ОББ пък взема само 0,3%, 
                  ако не сте си дали труд да си подредите банкнотите в пачки с 
                  еднородни купюри. “Биохим” прибира 0,2% от сумата, но минимум 
                  1 лев, за да ги подреди.
                  “Биохим” не взема комисионна за внасяне на суми по сметки до 
                  5000 лв., а над 5000 лв. има 0,1%. За внасяне на валута от 
                  фирми се събира 0,15% от сумата и минимум 1 долар. Ако 
                  граждани внасят или теглят валута по сметки до 1000 долара, не 
                  плащат комисионна. 
