Стартира годишната среща на Световния икономически форум в Давос 
Милен Велчев ще участва в дискусия по темата 'Компенсация за ръководните кадри: Колко точно е твърде много?' 
23.01.2003  
Повече от 2000 бизнесмени, известни политици, ръководители на международни организации и видни журналисти от 99 страни вече се събраха в швейцарския град Давос, където днес се открива 33-тата годишната сесия на Световния икономически форум. Тя ще продължи до 28 януари. Държавни и правителствени ръководители от над 20 страни потвърдиха участието си в работата на форума. На срещата ще присъства и министърът на финансите Милен Велчев. 
Основна тема на шестдневната среща е "Изграждане на доверие". Според организаторите доверието в света е сериозно подкопано от терористични актове, финансови скандали и изостряне на международните проблеми. Очаква се дискусиите по международни въпроси да бъдат съсредоточени върху проблема около Ирак. 

На 33-тата годишна среща на Световния икономически форум министърът на финансите Милен Велчев ще получи официалния сертификат, който го определя за един от 100-те глобални лидери на света за 2003 г. Удостоверението ще му бъде връчено на специална церемония от проф. Клаус Шваб, основател и президент на Световния икономически форум. Сред участниците в авторитетната класация за предишни години са британският премиер Тони Блеър, испанският министър-председател Хосе Мария Аснар, президентът на "Майкрософт" Бил Гейтс, Джефри Сакс, припомнят от пресслужбата на Министерството на финансите. 

В рамките на Световния икономически форум българският финансов министър ще участва в дискусия по темата "Компенсация за ръководните кадри: Колко точно е твърде много?". Ще се обсъжда защо има такава голяма разлика във възнагражденията за ръководните кадри в САЩ и Европа и в държавните и частните фирми, както и какви нови модели за компенсация на ръководните кадри могат да се появят.

"Югоизточна Европа в обектива" е втората тема, която ще бъде предмет на обсъждане по време на форума. Тя трябва да отговори на въпроса какви са важните предизвикателства, с които трябва да се съобразяват политическите кръгове и бизнессредите.

Третата дискусия ще разгледа проблеми, свързани с растящото недоволство към политиците в западните демокрации и способността на правителствата да привличат най-способните и най-талантливите. Участниците в дискусията ще търсят и отговор на въпроса "Стават ли от бизнесмените добри политици". 
 

