Емисия: Понеделник, 7 Февруари 2000
                    
                  Как да накараме 2000 долара да проработят
                  Разпределението: 90% в инвестиции и само 10% за спекула
                  БИСЕР МАНОЛОВ
                  Главен дилър на Булбанк
                  При създаването на собствен портфейл е важно да се направи 
                  точен разчет на риска, който сме склонни да поемем и на 
                  доходността, която е желана от нас. Като основен принцип, на 
                  базата на който трябва да бъде конструиран портфейлът, е 
                  инвестирането на поне 70% от него в активи, които са 
                  относително сигурни - държавните облигации. В момента това са 
                  всички държавни ценни книжа (ДЦК) и ЗУНК-облигациите.
                  В самото начало е препоръчително да се избягва поемането на 
                  валутен риск до натрупването на известен инвеститорски опит.
                  Например, ако притежаваме 2000 долара и на база горния принцип 
                  за избягване валутния риск, трябва да се закупят 
                  ЗУНК-облигации, деноминирани в долари. 70% от 2000 долара са 
                  1400 долара. В момента цената на валутните ЗУНК-облигации се 
                  движи около 0,65-7 долара. Така срещу 1400 долара, могат да се 
                  купят ЗУНК-облигации с реална номинална стойност за 2153,84 
                  долара. Или 1400 х 0,65=2153,84. Казано с други думи, 
                  купонните плащания, които ние получаваме, ще бъдат върху 
                  2153.84 долара.
                  20% от портфейла е добре да бъдат инвестирани в акции, но 
                  отново трябва да се отбележи наличието на валутен риск. В този 
                  смисъл е добре да се помисли и обсъди продажбата на долари със 
                  специалисти, преди да се вземе самото решение. То трябва да 
                  бъде базирано на средносрочни прогнози - от 3 до 6 месеца. 
                  Преди да изберете брокер, през който да закупите вашите акции, 
                  запомнете, че най-важно е да се закупят ликвидни акции - 
                  такива, които се търгуват ежедневно. На нашата фондова борса 
                  обаче може да изпаднете в ситуацията, че вие продавате, а 
                  никой не купува. Само като начална идея такива мога да бъдат 
                  на “Нефтохим”-Бургас, “Булгартабак холдинг” АД, “Солвей-Соди”.
                  Отбележете, че вие инвестирате, а не спекулирате (макар че 
                  разликата доста се размива). Като действия тази инвестиция 
                  изглежда така:
                  Продажба на 400 долара (20% от портфейла) х 2.00 лева=800 лева
                  Срещу тези 800 лв. могат да се купят, например, 69 акции на 
                  “Нефтохим”-Бургас, по цена от петък за акция 11,50 лв.
                  И така останаха свободни 10% от първоначалната сума - 100 
                  долара, с която може да изтъргуваме нашата идея по отношение 
                  на валутния пазар – да правим спекула. Да ги продадем на 
                  валутния пазар, ако курсът е изгоден и после отново да купим 
                  валута срещу тях. 
                  При това разпределение на портфейла ние сме инвестирали 90% от 
                  него и само с 10% спекулираме. Грешка при повечето хора е, че 
                  спекулират с цялата сума.
                  Важно е да се отбележи, че тази структура на портфейла не е 
                  задължителна, но по-опитните търговци знаят, че големите пари 
                  се печелят не от спекула, а от инвестиции. Дисциплината е 
                  най-важната в цялата игра. Не е погрешно да признаеш погрешно 
                  избрана стратегия, няма нищо по погрешно от това, казано на 
                  професионален език, да се ожениш за своята позиция.
                  Всеки трябва сам да си прецени коя ще бъде базовата валута и 
                  съответно инвестиция и какъв риск е склонен да поеме. 

                        Очаквайте 
                        Следващия понеделник в “Монитор” ще бъде публикувана 
                        таблица с прогнозните цени на най-търгуваните финансови 
                        активи.
