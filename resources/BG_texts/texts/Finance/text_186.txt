ГОСПОДИН ВОЛФ, НА КАКВО СЕ ОСНОВАВА ИНТЕРЕСЪТ НА ОТР КЪМ ПРИВАТИЗАЦИЯТА НА БАНКА ДСК? 
- Банката е една от най-важните кредитни институции в България. Тя е ключова за икономиката на страната по множество известни причини. Ние имаме опит в приватизирането и разработването на идентична кредитна институция именно с покупката на бившата спестовна каса на Унгария - ОТР, преди седем години. Освен това сме единственият кандидат от Източна Европа и смея да твърдя, че най-добре познаваме особеностите на банкирането в бившите социалистически страни. Наскоро купихме Инвестиционна и развойна банка в Словакия, кандидатствахме за една банка в Румъния, но впоследствие правителството се отказа да я продава. 
 
КОИ СА АКЦИОНЕРИТЕ В ОТР ВАNК? 
- Чуждото участие е над 50%. Около 120-130 са общо големите акционери. Над 5% държи един американски инвестиционен фонд, 2% са на ЕВRD, всички останали акционери притежават под 2%. Акциите ни се търгуват на Будапещенска, на Люксембургската фондова борса и на Лондонската електронна борса. 
 
ЩЕ ЗАПАЗИТЕ ЛИ МЕНИДЖМЪНТА НА ДСК, КОЙТО ДОСЕГА УСПЕШНО Я УПРАВЛЯВАШЕ? 
- Ние смятаме по принцип, че бизнесът в една страна може да се води само от местни хора. Имаме необходимото ноу-хау, което ще използваме за Банка ДСК. Осигуряваме експертна помощ за новите продукти, но независимо от това крайното решение за въвеждането на продукта взема местното ръководство, тъй като отговорността е негова. 
 
СЪОБЩИХТЕ, ЧЕ ЩЕ ПРИКЛЮЧИТЕ ДЮ ДИЛИДЖЪНСА ДО СЪБОТА ВЕЧЕР. ВСЕ ПАК ВЕЧЕ ИМАТЕ НЯКАКВИ ВПЕЧАТЛЕНИЯ ОТ СЪСТОЯНИЕТО НА ДСК - КАКВИ СА ТЕ? 
- Още е рано да се каже, защото остават цели три дни. Общо взето, очакванията ни се потвърдиха - не видяхме нещо по-лошо от това, което предварително знаехме. Но и не сме много изненадани в положителен смисъл. Ключов проблем е нивото на компютризираната система на банката. Тя няма интегрирана електронна система или поне не е въведена. ясно, е, че в банката трябва да се инвестира много, за да стане тя напълно съвременна. 
 
КАКВА ЦЕНА БИХТЕ ДАЛИ ЗА БАНКАТА, ОСНОВАВАЙКИ СЕ НА ФИНАНСОВИТЕ РЕЗУЛТАТИ? 
- Не бих искал да говорим за цената. Но вече сме разбрали, че тя ще има решаващо значение за това кой ще спечели конкурса. Поради тази причина се предполага, че банката ще бъде закупена от този, който предложи най-висока цена. За нас най-важно е да преценим сега какво бихме могли да спечелим от тази банка след три години, как би изглеждала тя от такава дистанция. Затова ще предложим такава цена, която ще ни гарантира, че след три години няма да съжаляваме за инвестицията. Нашите акционери очакват, че ще инвестираме средствата тук с добра печалба. 
 
КОЛКО СПОРЕД ВАС ЩЕ СА НЕОБХОДИМИТЕ ИНВЕСТИЦИИ, ЗА ДА СЕ НАПРАВИ ЕДНА МОДЕРНА КОМПЮТРИЗИРАНА СИСТЕМА В ДСК? КАК БИ СЕ ОТРАЗИЛО ТОВА НА ПОКУПНАТА Й ЦЕНА В МОМЕНТА? 
- Не бих могъл сега да дам конкретен отговор, но без съмнение това е най-важният въпрос. Ще трябва да направим сериозни анализи след приключването на дю дилиджънса. Едно обаче е ясно - ще трябва да се инвестира повече, отколкото първоначално предполагахме. Ключовият въпрос е за колко време и с какви средства бихме могли да създадем тази интегрирана система. Времето трябва да е максимално съкратено, за да не се загубят клиенти. Защото без тази система не може да се въведат електронното банкиране и множество други модерни услуги. Ако срокът се окаже много дълъг, това намалява цената и значимостта на банката. до година-две след приватизацията банката трябва да предлага съвременни услуги. 
 
БУКВАЛНО ПРЕДИ ДНИ БАНКА ДСК ПРИДОБИ ПОЧТИ ЦЕЛИЯ ПАКЕТ АКЦИИ ОТ ЗАСТРАХОВАТЕЛНАТА КОМПАНИЯ РОДИНА. БЕШЕ СЪОБЩЕНО, ЧЕ ЗА СДЕЛКАТА СА ПИТАНИ ВСИЧКИ КАНДИДАТ-КУПУВАЧИ И ТЕ СА Я ОДОБРИЛИ... 
- Да, попитаха за мнението ни. Оценяваме този жест. Само ще спомена, че в Унгария най-големият пенсионен фонд е на ОТР. Смятаме, че ДСК е направила добра сделка. Тя според нас ще се отрази положително на приватизационния процес. Много е важно обаче каква е цената на придобивката и ние поискахме повече информация по този въпрос. 
