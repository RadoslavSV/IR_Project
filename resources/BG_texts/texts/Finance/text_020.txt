ПОКАЧВАНЕ цените на облигациите на България по външния дълг и обявената подписка за замяна на доларови ЗУНК книжа подкрепи цените на доларовия вътрешен дълг. Цените на ЗУНК облигации в долари и евро от края на 2002 г. нараснаха съответно с 2 USD и ЕUR от номинала и вчера се търгуваха на нива от 84.50 и 85 от номинала. Само преди година тези книжа се котираха на нива 76-77 от номинала. 
С поскъпването на доларовите и евро ЗУНК облигации се оправдаха очакванията на българските дилъри тези книжа по вътрешния дълг да последват поскъпването на облигациите по външния дълг, наблюдавано през последната година. В условията на продължаваща несигурност в икономиките на индустриалните държави и предстояща война в Ирак инвеститорите продължават да се насочват към високодоходните облигации на страните от възникващите пазари. 
Цените на ЗУНК облигациите се подчиняват основно на технически фактори, в това число както на търсенето и предлагането, така и на движението на котировките на книжата по външния дълг. 
В момента много инвеститори в България търсят диверсификация на портфейлите си, като увеличават облигациите с плаваща лихва, каквито са ЗУНК книжата, посочиха дилъри. Според тях по-голяма част от ЗУНК облигациите се притежават от български инвеститори. Интересът към замяната се засилва от това, че деноминираните в евро ЗУНК облигации са основната алтернатива за дългови книжа с плаваща лихва с емитент България. Алтернативата за доларови облигации с плаваща лихва са брейди облигациите. 
По тези причини се засили интересът за участие в обявената подписка от МФ за замяна на доларови ЗУНК облигации, която приключи в понеделник. Прогнозите на дилърите сочат осезаем интерес на инвеститорите. Политиката на финансовото ведомство е подобни операции да се извършват на всяко тримесечие, като по този начин се намалява валутният риск за бюджета. 
За разлика от операциите, извършени през 2002 г. по замяна на доларови ЗУНК облигации, този път МФ обяви, че резменният курс, по който ще се извърши превалутирането на книжата, няма да бъде осреднената стойност на съотношението долар/евро по време на подписката. Конвергентният курс ще бъде обявеният от БНБ фиксинг в последния ден на подписката. По тази схема за определяне на конвергентния валутен курс се извършваха суаповите операции през 1999 г. и 2001 г. 
В резултат на промяната няма да има губещи, смята Емил Аспарухов, дилър в ING Банк-София. Като се извършва осредняване на цената, по която ще се заменят ЗУНК книжата, се създават ползи за едната или другата страна - инвеститорите или МФ. При положение че няма осредняване, инвеститорите ще изберат дали да извършат замяната, която може да бъде хеджирана, и като цяло ще се постигне целта на операцията, пояснява той. 
При последните две операции по замяна на доларови ЗУНК облигации за дългосрочни държавни облигации, деноминирани в евро, през 2002 г. интересът беше изключително слаб /между 120 и 150 хил. USD/. Тогава дилърите посочиха като основна причина за по-ниския интерес валутния курс и неизгодния осреднен курс на замяната спрямо този в момента на самата замяна. 

