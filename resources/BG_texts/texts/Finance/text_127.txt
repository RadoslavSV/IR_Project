ЗЛАТОТО и петролът поскъпнаха, индексите на фондовите пазари се движат надолу, а доларът се срина до най-ниските си нива спрямо еврото от 3 г. насам. Цялата тази треска е предизвикана само от очакванията за евентуална война в Ирак. Какво би станало, ако тя наистина започне? 
На пръв поглед суматохата, която настъпи на пазара на глобални финансови активи в момента, може да означава, че пазарните играчи се готвят за неизбежна военна операция на САЩ в Залива. Някои казват, че историята непрекъснато се повтаря. В такъв случай една бърза война би предизвикала рязък обрат на пазарите. 
Движението на ключовите финансови активи, възприемани като индикатори или като мярка за поетия риск като петролните фючърси и валутните опции, предполага, че войната няма да започне незабавно. 
 
СЪВПАДЕНИЯТА С ПЪРВАТА ВОЙНА В ЗАЛИВА 
която започна през януари 1991 г., са стряскащи. Тогава американската икономика бе във възход /такъв се очаква и през 2003 г./, Федералният резерв свали лихвените проценти /в момента те са най-ниските от 40 г. насам/, а президентът на САЩ пак се казваше Джордж Буш. Освен това както и преди 12 г., и сега доларът се сгромоляса, а фондовите пазари са в безизходица. През последните 150 г. тенденцията винаги е една и съща - движението на глобалните фондови пазари винаги е в посока надолу в навечерието на война. След като тя започне, следва поскъпване на акциите. 
Ако историята може да служи за ориентир, следва да се очаква поскъпване на долара и оживление на фондовите пазари веднага след началото на войната. Много стратези обаче смятат, че този път нещата ще са различни. След атентатите от 11 септември 2001 г. една операция в Ирак наистина може да постигне желаните резултати, но пък заплахата от нови терористични нападения остава. Освен това за разлика от 1991 г. засега Америка все още няма подкрепата на Европа и това дава основание на някои анализатори да смятат, че 
съществува риск отношенията между двата най-големи икономически блока в света да се влошат 
което пък да се пренесе и в други ключови зони като търговските преговори. 
 
ЗЛАТОТО ЗАБЛЕСТЯ С НОВА СИЛА 
Инвеститорите в момента не пестят финансови ресурси да купуват злато, тъй като струпването на американски войски около Ирак продължава, както и упражняваният дипломатически натиск върху близкоизточната държава. Техният интерес към златните опции по традиция нараства по време на война. За последно те бяха изключително активно търгувани непосредствено след атаките срещу Вашингтон и Ню Йорк на 11 септември 2001 г. 
Инвеститорите, хора без илюзии, започнаха да продават акции и да се преориентират към златото още през миналата година и вследствие на това лека-полека металът поскъпна и сега се доближава почти до 380 USD/тр. у. Напоследък се появиха прогнози, че 
при война в Залива котировките на златото ще надвишат равнищата от 450 USD/тр. у. 
Досега техният максимум е 850 USD/тр. у., регистриран в началото на 80-те години. В момента по последни оценки спекулантите на Нюйоркския фючърсен пазар за злато СОМЕХ са на най-дългите си нетни позиции от февруари 1996 г., които се изчисляват на 11.76 млн. тр. у. 
Най-общите 
 
СЦЕНАРИИТЕ ЗА КОНЮНКТУРАТА НА ПЕТРОЛНИЯ ПАЗАР 
при военна операция в Близкия изток са три. При първия и най-оптимистичния се постига сделка със Саддам Хюсеин и той се отказва от властта и заминава в изгнание. Тогава цените на петрола ще се успокоят и ще се вместят в определения от ОПЕК диапазон 22-28 USD/б. 
Според вариант N 2 войната в Ирак приключва бързо, а Саддам е отстранен. Следва рязко поевтиняване на черното злато и ясно изразени икономически плюсове. Дори при този най-благоприятен сценарий обаче ползите няма да дойдат незабавно, тъй като крупните инвеститори ще трябва да са напълно сигурни, че отново може да разчитат на иракската петролна инфраструктура. 
Съществуват опасения, че войната може да не се развие според очакванията на САЩ и доставките на нефт може да са блокирани или разстроени, което ще оскъпи суровината. Има и един краен вариант, при който се допуска, че някои от петролните полета ще бъдат замърсени с радиоактивни остатъци, което ще изстреля цените над 100 USD/б. 
