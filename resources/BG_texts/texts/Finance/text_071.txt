ЛУКОЙЛ-НЕФТОХИМ БЕШЕ ЛЮБИМЕЦ НА СПЕКУЛАНТИТЕ 

КИРИЛ ДИМИТРОВ  

СИНЕРГОН холдинг зае лидерското място в две от класациите за ликвидност на публичните компании през изминалата година - по брой сделки и по изтъргувани лотове /акции/. През цялата 2002 г. акциите на бившия Петрол холдинг груп се доказаха като едни от от най-търгуваните, но за съжаление се прехвърляха само в една посока - към основния собственик. Той изкупуваше дяловете на хилядите дребни акционери по фиксирана цена, която плавно спадна през годината от 1.60 до 1.00 лев, без каквито и да било изненади. 
На второ място по привлечен инвеститорски интерес е ЛУКойл-Нефтохим, който оглави класацията за оборот. Дружеството бе любимец на спекулантите, по-прозорливите от които изкараха добра печалба от движенията в цените от 6 до 12 лева и обратно. Това е единствената позиция с покупко-продажби за повече от 10 милиона лева, оставяйки далеч зад себе си следващия в класирането по оборот Винком-Бургас. При последното дружество оборотът се формира главно от прехвърлянето на 30-процентен пакет от винарската изба към Феста холдинг, който се превърна и в основен акционер. Почетното трето място е за едно от дружествата с най-голям потенциал на фондовата борса - Булгартабак холдинг. Приватизационните апетити около него обаче се оказаха толкова големи, че съдбата му не можа да се реши за една година. От сините чипове в десетката влизат още Албена и Благоевград БТ. 
 
ОТМЕНИХА ДИВИДЕНТА НА "КАПИТАН ДЯДО НИКОЛА" 
НА 27 декември м. г. се проведе ново общо събрание на "Капитан Дядо Никола" АД, този път с участието на мажоритарния собственик - регистрираната в САЩ фирма Nicoren. Обратно на събранието на миноритарните акционери, проведено две седмици по-рано, този път е гласувано да не разпределя дивидент за 2001 г. Решението веднага е атакувано в съда от миноритарния акционер, ръководещ бунта за източване на габровското дружество, като основният мотив е, че мажоритарният собственик не е отправил търгово предложение при преминаване на границата от 67% от собствения капитал. Според Даниела Ганчева, юрист на ИП Брокерс груп и председател на акционерното събрание от 27 декември, Държавната комисия по ценни книжа е излязла със становище по случая, в което се казва, че търгово предложение не е нужно, тъй като има само встъпване в права, тоест реалният мажоритарен собственик Алтън Мая Санаи-Турция /67%/ е преотстъпил правата си на Nicoren, USА. 
