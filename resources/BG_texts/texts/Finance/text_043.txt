С ПРОМЕНИТЕ В ЗАКОНА ЗА ОБЩЕСТВЕНИТЕ ПОРЪЧКИ СТАНАХМЕ РЕАЛНА АЛТЕРНАТИВА ЗА УСПЕШНИ СДЕЛКИ НА ФИРМИ И ТЪРГОВЦИ 

С ВАСИЛ СИМОВ, ГЛАВЕН ИЗПЪЛНИТЕЛЕН ДИРЕКТОР НА СОФИЙСКАТА СТОКОВА БОРСА АД, РАЗГОВАРЯ КРАСИМИР ТОДОРОВ  

 
 
 МАЛКО ИЛИ МНОГО СА 70 МЛН. ЛЕВА, КОЛКОТО Е ОБОРОТЪТ НА ССБ ПРЕЗ 2002 Г.? 
- Според мен това е и много, и малко. Много е, ако направим сравнение с 2001 г., а и с предходните години, когато имахме оборот от 7-9 млн. лева. През 2002 г. имаме огромен за мащабите ни ръст в оборота, ако се сравняваме с тези предходни резултати. Но в същото време 70 млн. лева оборот е и твърде малко на фона на възможностите и очакванията към една стокова борса. Въпреки това аз имам едно правило, което ми се струва валидно и сега - оборотът на стоковата борса е достатъчен, когато формира реална пазарна цена на определена стока. Такъв пример имахме през изминалата година на пазара на зърно - през Софийската стокова борса минаха 100-120 000 тона хлебна пшеница, но цената на пазара постепенно достигна именно равнището на търгуваната тук цена - 160 лв./тон без ДДС. Така ние изиграхме ролята си на регулатор на пазарните цени, а това е нещо много важно. 
Разбира се, оборотът през миналата година е далеч от възможностите ни, можем да достигнем и един милиард лева, на практика капацитетът ни е неограничен. Това обаче зависи от търговците и фирмите, които биха искали да търгуват именно на пода на стоковата борса, а не от нас - хората, работещи тук. 
 
С КАКВО ПРОМЕНИТЕ В ЗАКОНА ЗА ОБЩЕСТВЕНИТЕ ПОРЪЧКИ ОТ АПРИЛ 2002 Г. НАПРАВИХА БОРСОВАТА ТЪРГОВИЯ ИНТЕРЕСНА И ТЪРСЕНА ОТ ГОЛЕМИТЕ ДЪРЖАВНИ И ОБЩИНСКИ ФИРМИ? 
- Законът за обществените поръчки /ЗОП/ в последния си коригиран вариант дава възможност на държавните и общинските фирми да избират как да закупят необходимите им стоки - чрез търг или на пода на стоковата борса. Според мен ние имаме определени предимства за фирмите: 
* Бързина - при нас една сделка може да приключи в рамките на 2-3 дни и да не се губят напразно месеци в спазване на тромавата процедура при търговете например. 
* Възможност за коригиране на цената в преговорите - нещо невъзможно при предаване на оферти в запечатан плик, където са записани цена и условия, които не се променят. Стоковата борса позволява подобряване на предложената цена до момента на сключване на сделката и всеки участник в наддаването има право на неограничен брой корекции. Това има и още една положителна страна - ние не класираме втори и трети участник в наддаването, защото всички имат равни възможности за подобряване на условията си. Така се спестява възможността някой да оспори по съдебен ред сделката и да спре действието й до решаване на казуса. Дори да се стигне до спор, при нас той се решава от нарочен борсов арбитраж, който действа бързо и за ден-два дава решение. 
* Ниски такси по провеждането на търговете - няма разходи по публикации в пресата, няма губене на време, назначаване на тръжна комисия и всички други детайли, свързани с търговете по ЗОП. 
 
ИМА ЛИ МЯСТО НАЦИОНАЛНА ЕЛЕКТРОННА СИСТЕМА ЗА БОРСОВА ТЪРГОВИЯ У НАС ПРИ СЕГАШНОТО СЪСТОЯНИЕ НА БЪЛГАРСКАТА ИКОНОМИКА? 
- Реално погледнато, при днешното състояние на борсовата стокова търговия още е твърде рано да се говори за национална система за електронна търговия. Все още ни предстои дълъг път до момента, когато тази система ще стане необходимост за българската икономика. Но ние сме длъжни да подготвим почвата още днес, за да не се окаже, че сме закъснели, когато се появи такава необходимост. Затова и поставихме през 2002 г. началото в реализацията на разработения от нас и одобрен от USАID проект за изграждане на национална система за електронна борсова търговия. Лошото е, че освен предвидените от американска страна 2.5 млн USD за реализацията на проекта от страна на българската държава няма материална подкрепа. А трябва да се знае и това, че нашата национална система за електронна търговия ще бъде в основата за създаването на регионална система за цяла Югоизточна Европа. 
 
КАК СИ ОБЯСНЯВАТЕ ФАКТА, ЧЕ АМЕРИКАНСКИ ИНСТИТУЦИИ РАБОТЯТ ПОВЕЧЕ С БЪЛГАРСКИТЕ СТОКОВИ БОРСИ, ОТКОЛКОТО БЪЛГАРСКИ ДЪРЖАВНИ ИНСТИТУЦИИ? ТОВА НОРМАЛНО ЛИ Е? 
- Американските институции и фирми имат отдавна изградена система за борсова стокова търговия, която работи превъзходно, и затова добре знаят предимствата на този вид дейност. Затова те при всички случаи, когато трябва да реализират в страната ни стока с хуманитарна или дарителска цел, се обръщат към стоковата борса. Докато у нас все още борсовата търговия няма достатъчен имидж в търговските и фирмените среди, дори и в държавните институции, които би трябвало да я насърчават и подкрепят. А да не забравяме, че и финансовите възможности на българските и американските фирми и институции са различни. За нас обаче фактът, че работим от години с американските доставки по тяхно искане, е достатъчно авторитетен. 
 
СМЯТАТЕ ЛИ, ЧЕ С НОВИЯ ЗАКОН ЗА СТОКОВИТЕ БОРСИ, КОЙТО ЕВЕНТУАЛНО ЩЕ БЪДЕ ПРИЕТ, ЩЕ СЕ СЪЗДАДАТ ОБЕКТИВНИ УСЛОВИЯ ЗА ОБЕДИНЕНИЕ НА ТРИТЕ ЛИЦЕНЗИРАНИ СТОКОВИ БОРСИ У НАС? 
- Да, в промените на Закона за стоковите борси и тържища, които аз познавам, има заложени условия за по-нататъшно развитие на стоковите борси в България. Лично за мен това развитие е свързано с обединението на стоковите борси в страната. Ние сме малка държава, а имаме три лицензирани стокови борси. Опитът на други, по-напреднали от нас страни от Централна и Източна Европа показва, че една борса е напълно достатъчна, за да извършва дейността си в съответствие с изискванията на икономическото развитие. Борсата е една и в Унгария, и в Полша, а това са страни, където борсовите обороти са десетки пъти по-големи, отколкото у нас. 
 
ЗАМЯНАТА НА ЛИЦЕНЗИОННИЯ РЕЖИМ ЗА СТОКОВИТЕ БРОКЕРИ С РЕГИСТРАЦИОНЕН ЕДВА ЛИ Е ГОЛЯМО ПОСТИЖЕНИЕ И ОБЛЕКЧЕНИЕ ЗА ФУНКЦИОНИРАНЕТО НА БОРСИТЕ. НЕ СМЯТАТЕ ЛИ, ЧЕ С ТОВА ЩЕ БЪДАТ ЗАНИЖЕНИ КРИТЕРИИТЕ, ПО КОИТО ЩЕ СЕ ДОПУСКАТ ХОРА ЗА РАБОТА НА ПОДА НА СТОКОВИТЕ БОРСИ? 
- Не, ако в Закона за стоковите борси и тържища се изпишат изрични минимални изисквания към брокерите, които те трябва да покрият, ако искат да се занимават с тази дейност. Тук съществена ще бъде и ролята на държавната комисия, която ще води регистъра на брокерите и която трябва да държи на спазването на записаните изисквания. Според мен даже е необходимо завишаване на изискванията, които сега действат. И затова не е зле, ако в промените на закона влязат именно завишени изисквания, а на практика регистърът ще поеме функциите на лицензирането, както бе допреди година по стария закон. Друга съществена гаранция за това, че в професията на стоковия брокер няма да попаднат случайни и неподготвени хора, са самите стокови борси, които в своите правилници регламентират кой може да бъде брокер и какви изисквания трябва да е покрил. 
 
КОИ СА ПРИЗНАЦИТЕ СПОРЕД ВАС, ПО КОИТО НИ ОБЯВИХА ЗА РАБОТЕЩА ПАЗАРНА ИКОНОМИКА? ОТРАЗИ ЛИ СЕ ТОВА НА РАБОТАТА НА СТОКОВАТА БОРСИ? 
- Наличието на добре работеща и авторитетна стокова борса в една страна е един от основните критерии за действаща пазарна икономика. Ние специално сме създадени преди 12 години и смятаме, че признанието на страната ни за пазарна икономика малко или много е свързано и с нашето съществуване. Разбира се, критериите за това са много повече и по-разнообразни. Но ако стоковите борси се развиват добре, и икономиката ни ще става все повече отговаряща на понятието пазарна. 
 

