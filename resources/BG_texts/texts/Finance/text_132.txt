Колин Пауъл помогна на долара да си поеме глътка въздух
ГЕРГАНА СТОЯНОВА, ВАЛУТЕН ДИЛЪР ОББ 9/2 - 14:04 ч.

   

Търговията евро/долар продължи да се движи в тесен коридор, ограничен от нивата 1.0937 отгоре и 1.0740 отдолу. Въпреки безпосочната седмица бяхме свидетели на резки движения и в двете посоки, продиктувани най-вече от геополитически фактори и по-малко от фундаментални такива. Най-важното събитие, което се чакаше с интерес, беше речта на американския държавен секретар Колин Пауъл, който в ООН се опита да убеди съюзниците, че разполага със солидни доказателства в подкрепа на твърдението, че Ирак разполага със забраненото ядрено, химично, биологично и др. оръжие. Пауъл не беше достатъчно убедителен и пазарът изтълкува това като недостатъчен повод за война. Тъй като всички се бяха подготвили за по-големи доказателства, даващи ясен сигнал за военни действия и бяха скъсили позициите си в долари, започна масово закриване на късите позиции, което доведе до силно покачване на долара до 1.0740 (1.8210 лева за долар). Тази реакция за пореден път доказва негативното влияние на евентуална война за долара. Логиката е, че една продължителна война неминуемо ще влоши и без това кретащата американска икономика, ще покачи цените на петрола и ще ограничи корпоративните печалби. Слабостта на Уолстрийт обезкуражава притока на капитали в САЩ, а това тежи на долара. Единственото положително, което може да се очаква за долара, е интервенция от Вank of Japan в подкрепа на долара заради прекалено скъпата йена. И това въобще не е изключено, като се има предвид последните изявления на Вank of Japan, че е интервенирала в подкрепа на йената. 

В четвъртък решението на Вank of Еngland да свали лихвения процент по паунда до 3.75% донесе изненада на пазарните участници и моментално обезцени паунда към еврото и долара. Влиянието на решението беше в посока на покачване на евро/долар, въпреки че малко по-късно ЕЦБ остави лихвите непроменени 2.75%, но си остави вратичка да направи това в много близък план, ако не през март, то през април заради евентуалните мрачни перспективи за война с Ирак. 

В понеделник индексът РМI за еврозоната излезе по-добър от очакванията, 49.3 за януари при очаквана стойност на индекса 48.6 и декемврийска 49.3. Новите поръчки също са нараснали на 51.0 спрямо 49.3 за декември и са най-високи от август 2002 г. Данните са добри и все по-бавното спадане на РМI дава индикации, че икономиката е на път да се подобри. Безработицата в Германия леко се покачи на 10.3%, при очаквана непроменена стойност от декември 10.1%. 


В понеделник се очакват данни за индексът на производствените цени и търговският баланс на Обединеното кралство и индустриалното производство на Германия. Вторник е почивен ден за Япония и се очаква слаба ликвидност на пазара долар/йена и евро/йена, което е идеален момент за поръчкова интервенция от друга централна банка, а това означава, че участниците на пазара ще бъдат внимателни. В сряда излиза индустриалното производство на Франция, безработицата на Великобритания, текущата сметка на Германия, ден по-късно - данните за вноса и износа на САЩ. В последния ден от седмицата ще бъде обявена заетостта на база фишове за заплати и търговския баланс за Франция, както и индустриалното производство за Италия. 


Технически евро/долар продължи консолидацията между нивата 1.0940 - 1.0740, като пазарът изчаква решението за военни действия. Доларът по всяка вероятност ще продължи да се обезценява, но е доста рисковано да се държат къси долари предвид непрекъснатите интервенции от страна на Японската централна банка. Нивата на подкрепа са 1.0740, 1.07, 1.0635 и 1.0550. Нивата на съпротива са 1.0940, 1.10 и 1.12. 

Стратегията продължава да е задържане на европозициите с ниво на защита 1.07 и целта е 1.12. 
