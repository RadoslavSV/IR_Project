ОТРАСЪЛ - ТУРИЗЪМ 
 
КЛЮЧОВИ МОМЕНТИ: 
Курортният комплекс Пампорово е вторият по големина след Боровец планински курорт в България 
Пампорово АД е собственик на цялата инфраструктура в курорта, включително пистите и ски-съоръженията 
Традиционно повече от половината туристи в Пампорово са чужденци, предимно от Великобритания, Дания и Германия 
На 11 февруари 2003 г. предстои да бъде гласувано решение за увеличение на капитала на дружеството чрез издаването на 717 400 нови акции. 
Курортният комплекс Пампорово е вторият в страната по големина след Боровец център за високопланински спорт. Разположен е на територията на две общини /Смолян и Чепеларе/, което резултира в затруднения при управлението му. Съществуват и много реституционни спорове за собствеността върху земята, на която са построени повечето хотели и инфраструктурни съоръжения. 
Пампорово АД е собственик на цялата инфраструктура в курорта. За поддръжка на пистите, съоръженията, снегопочистване и други дейности, свързани с поддържане на инфраструктурата в курорта, собствениците на приватизираните хотели дължат на Пампорово АД ежегодни вноски. Традиционно тези задължения се изплащат със закъснение от по-голяма част от собствениците на обектите. В края на 2002 г. е учредено Сдружение на хотелиерите и ресторантьорите в курорта, които възнамеряват да създадат акционерно дружество, което да се ангажира с поддръжка на инфраструктурата, в случай че Министерството на икономиката се съгласи да бъдат подписани анекси към съществуващите приватизационни договори, премахващи задълженията за ежегодни вноски към Пампорово АД. 
В активите на Пампорово АД влизат също хотелите Перелик и Арфа, три ресторанта, административна сграда, автостопанство, ремонтни работилници, складови помещения, няколко чайни, както и цялата ски-инфраструктура /лифтове, влекове, ски-станции и ски-гардероби/. Повечето хотели в курорта, сред които Преспа, Рожен, Мургавец, Бор, Орфей, Снежанка, Панорама и др., са приватизирани като обособени части от Пампорово АД. В резултат на продажбата им по сметки на дружеството постъпват повече от 4.5 млн. USD. 
 
ПАЗАРНИ ДАННИ И ДВИЖЕНИЕ НА ЦЕНИТЕ НА АКЦИИТЕ НА ПАМПОРОВО АД  

   13.01.2003 
 Пазарна капитализация /в лв./  1 632 085 
 Брой акции   358 700 
 Free float  30.00% 
 Последна цена   4.55 лв. 
 Мin/ Мax цена за последната година  1.00-4.55 лв. 
 
 


   1999  2000  2001  2002 
 Печалба на акция /в лв./  4.86  1.57  -3.35   
 Брутен дивидент /в лв./  1.46  -  -  n/a 
 

 
Пампорово АД е сред първите публични дружества, акциите на които се търгуват на БФБ-София още от 1997-1998 г. До август 1998 г. цената на акциите на дружеството варира в диапазона 12.00-14.00 лв., като в края на август достига най-високото ниво от 14.39 лв. Впоследствие цената на книжата постепенно се понижава и през цялата 1999 и началото на 2000 г. се позиционира в тесния рейндж от 3.00-3.50 лв. Ликвидността на дружеството през 1999 г. е изключително слаба - сключени са само две сделки с акции на компанията. В периода 2000-2001 г. търговията с книжата на Пампорово АД се активизира, но въпреки това цената им се понижава допълнително и достига 1.50 лв. за акция. През 2002 г. са сключени само пет сделки с акции на дружеството, като в последните два месеца на разглеждания период се наблюдава тенденция на повишаване на цените на книжата. Последната сделка с акции на Пампорово АД е сключена на 10 декември 2002 г. на цена 4.55 лв. 
 
ПРИВАТИЗАЦИЯ 
Пакетът от 35 861 акции, представляващи 10% от капитала на Пампорово АД, е водачът на петия пул от миноритарните дялове на девет предприятия, които Агенцията за приватизация предлага за продажба на "Приватизационен сегмент за плащане с компенсаторни инструменти" на БФБ-София. На 8 януари АП обяви Брокерс груп АД за участник, спечелил конкурса за инвестиционен посредник за пласирането на пул "Пампорово". 
В процеса на масова приватизация са предложени за продажба 25% от капитала на Пампорово АД, от които 23.5% са раздържавени и стават собственост на дребни акционери. През юли 2000 г. Министерството на икономиката открива процедура за продажба на 60% от капитала на Пампорово АД. Купувач е регистрираната в Швейцария компания Турист инвест, която заплаща за 60% от капитала на Пампорово АД 11 млн. USD. Договорът е подписан на 16 януари 2001 г., като според него купувачът се ангажира да инвестира 2 446 500 USD за срок от три години. Понастоящем Стопанска и инвестиционна банка управлява акциите на Пампорово АД заради необслужени кредити, отпуснати в полза на други фирми, по които дружеството е гарант. 
 
SWОТ АНАЛИЗ 
 
СИЛНИ СТРАНИ 
Утвърден център за високопланински спорт 
Лесен достъп до разнообразните писти в курорта 
Собственост върху инфраструктурата и ски-съоръженията в курорта 
 
СЛАБИ СТРАНИ 
Сезонност на приходите и посещаемостта в курорта 
Зависимост от продължителността на зимния сезон и климатичните условия в страната 
Наличие на множество реституционни спорове за собствеността върху земята в курорта 
 
ВЪЗМОЖНОСТИ 
Удължаване на зимния сезон чрез изграждане на съоръжения за изкуствен сняг в курорта 
Увеличаване на посещаемостта чрез развитие на летен туризъм 
Привличане на повече български туристи през цялата година 
 
ОПАСНОСТИ 
Засилена конкуренция от страна на планински градове като Банско, Чепеларе и др. 
Затопляне на климата и по-малка продължителност на зимния сезон 
Премахване на задълженията за ежегодни вноски на приватизираните хотели в курорта 
 


