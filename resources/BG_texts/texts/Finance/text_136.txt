С ПЛАМЕН ДИЧЕВ, СFА*, ИЗПЪЛНИТЕЛЕН ДИРЕКТОР НА СОФИЯ ИНТЕРНЕШЪНЪЛ СЕКЮРИТИЗ АД, РАЗГОВАРЯ ТОНИ МАРКОВ  


 
ПАЗАРЪТ НА УСЛУГИТЕ, КОИТО ПРЕДЛАГАМЕ, СЕ НАМИРА ВСЕ ОЩЕ В СВОЯ ТИЙНЕЙДЖЪРСКИ ПЕРИОД, ИЗПЪЛНЕН С НЕОСЪЩЕСТВЕНИ МЕЧТИ И ИЗГУБЕНИ НАДЕЖДИ. В ТОЗИ СМИСЪЛ УЧАСТНИЦИТЕ В НЕГО НЯМА КАК ДА НЕ ПРЕТЪРПЯТ ЗНАЧИТЕЛНИ КОЛИЧЕСТВЕНИ И КАЧЕСТВЕНИ ПРОМЕНИ. 
 
КЪДЕ ВИЖДАТЕ МЯСТОТО НА СОФИЯ ИНТЕРНЕШЪНЪЛ СЕКЮРИТИЗ АД НА КАПИТАЛОВИЯ ПАЗАР - КАКЪВ ПРОФИЛ ИМАТЕ КАТО ИНВЕСТИЦИОНЕН ПОСРЕДНИК? 
- Създаването на нашето дружество бе инспирирано в голяма степен от силно изразения докъм 1997-1998 г. интерес към източноевропейските капиталови пазари. За съжаление по ред причини този интерес заглъхна, преди да се разпростре в същата степен и към България, без това обаче да означава, че възможностите и предизвикателствата пред участниците на нашия капиталов пазар са се изпарили. Именно осъзнаването и поемането на тези предизвикателства се стараем да превърнем в своего рода фирмена философия. Тя включва както заемането понякога на чисто спекулативни позиции, включващи естествено и инхерентния за капиталовия пазар риск, така и изработването на индивидуални решения за специфични казуси на нашите клиенти. С много от тях всъщност отдавна сме надхвърлили традиционните отношения клиент - посредник и специално на мен това признание на взаимната ни необходимост ми носи голямо удовлетворение. 
 
БИЗНЕСЪТ НА ИНВЕСТИЦИОННОТО ПОСРЕДНИЧЕСТВО В БЪЛГАРИЯ НА ПРЪВ ПОГЛЕД ИЗГЛЕЖДА ПРЕНАСЕЛЕН. МИСЛИТЕ ЛИ, ЧЕ ЩЕ НАСТЪПИ СЕРИОЗНО ПРЕСТРУКТУРИРАНЕ НА ПАЗАРА НА ТАКЪВ ТИП УСЛУГИ? 
- Пазарът на услугите, които предлагаме, се намира все още в своя тийнейджърски период, изпълнен с неосъществени мечти и изгубени надежди. В този смисъл участниците в него няма как да не претърпят значителни количествени и качествени промени. От друга страна, всеки упрек към състоянието на пазара няма как да не се корени в липсата на доверие в неговите механизми. Аз лично съм убеден, че рано или късно значителен процент от гражданите ще могат да посочат както своя личен лекар, автомонтьор, ако щете и фризьор, така и личния си финансов консултант, който пък може да е различен от личния им брокер, защо не и онлайн брокер. Погледнато в тази перспектива, чисто количествено както броят на офисите на инвестиционните посредници, така и заетите при тях квалифицирани служители са крайно недостатъчни. За да не бъда разбран погрешно - хоризонтът на тези разсъждения надхвърля евентуалната дата за приемане на България в Европейския съюз. 
 
КАКЪВ ОБОРОТ ТРЯБВА ДА ВЪРТИ ЕДНА БРОКЕРСКА КЪЩА, ЗА ДА ПЕЧЕЛИ ОТ ТАЗИ ДЕЙНОСТ? ПЕЧЕЛИВША ЛИ Е ТЯ ВЪОБЩЕ ПРИ СЕГАШНИТЕ УСЛОВИЯ? 
- Ако говорим за чистия брокеридж, силно се съмнявам, че някой от колегите успява да излезе на плюс само от тази си дейност. За съжаление пазарът ни все още е много "плитък" и активните участници се броят едва ли не на пръсти. С още по-голяма сила ще се проявява конкурентният натиск след осъществяването на възможността за онлайн търговия през Интернет. От друга страна, процесът на разделение между т. нар. чист или plain vanilla брокеридж и инвестиционните консултации е съвсем естествен и закономерен и в развитите страни почти е приключил. Така че тук дори няма нужда да се открива топлата вода. 
 
ГОДИНИ НАРЕД СЕ ЧАКА ДЪРЖАВАТА ДА ДАДЕ ТЛАСЪК НА БОРСАТА С ПУБЛИЧНО ПРЕДЛАГАНЕ НА АКЦИИ ОТ ГОЛЕМИТЕ КОМПАНИИ. КЪДЕ ОБАЧЕ Е РОЛЯТА НА ПОСРЕДНИЦИТЕ ЗА РАЗВИТИЕТО НА ПАЗАРА? 
- Наивно е да се очаква, че частни икономически субекти с ограничени ресурси са в състояние да променят основни характеристики на пазара. А да се критикуват, че им липсвало желание за това, е направо несериозно. Никъде в условията за издаване на лиценз като инвестиционен посредник не пише, че заявителят се задължава да развива капиталовия пазар в България. Развитият пазар е освен всичко останало и следствие от наличието на активни посредници и мисля, че в този аспект обществото не би трябвало да има притеснения. Така, както и не е логично и да очаква чудеса от тях. Признавам си, и 10 милиона USD да ми дадат, едва ли ще ми стигнат способностите и знанията, за да подпомогна развитието на капиталовия пазар в Беларус при равни други условия. Друг е въпросът, че посоченото стимулиране на борсовата търговия е от еднократен и краткосрочен характер. В дългосрочна перспектива много по-важно е държавата да установи ясни правила, да създаде механизми за тяхното спазване и най-важното - при всичко това да внимава да не пречи на пазара. Ето тук вече посредниците могат да бъдат много полезни със своите наблюдения, опит и идеи. За дори и повърхностното разискване на тази тема обаче едва ли ще ни стигне времето. 
 
МИНАЛОТО ЛЯТО СТАНАХМЕ СВИДЕТЕЛИ НА ПЪРВИЯ ОПИТ ЗА ПРЕВЗЕМАНЕ НА БИВШ ПРИВАТИЗАЦИОНЕН ФОНД У НАС - СЛЪНЧЕВ БРЯГ ХОЛДИНГ. СЧИТАТЕ ЛИ, ЧЕ НА БЪЛГАРСКИЯ КАПИТАЛОВ ПАЗАР ВЕЧЕ СА ВЪЗМОЖНИ ТАКИВА ОПЕРАЦИИ, КОИТО СА ПРАКТИКА НА ПО-РАЗВИТИТЕ БОРСИ? 
- За съжаление отговорът е, че вече не са възможни такива операции. Поради ред причини, 99% от които от нормативно естество. А казвам за съжаление, защото опасността да бъде недоброволно сменен е един от най-силните стимули за мениджмънта да се държи адекватно към акционерите. Жалко е, но засега в публичното пространство просто липсва задълбочена дискусия за необходимостта и предпоставките за ефективно корпоративно управление. При всичките особености на българския приватизационен модел и по-специално първата вълна на масовата приватизация считам, че е крайно време да се подложи на разискване темата за ефективната алокация на ресурсите в икономиката. А и нали това всъщност е основната функция на капиталовия пазар? 
 
* СFА Е ЗАПАЗЕН ЗНАК НА АSSОСIАТIОN FОR INVЕSТМЕNТ МАNАGЕМЕNТ АND RЕSЕАRСН 
