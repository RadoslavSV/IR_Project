ДНЕС ИЗТИЧА И СРОКЪТ ЗА РЕГИСТРИРАНЕ ПО ДДС, 50 000 ЛВ. Е НОВИЯТ ПРАГ 

ВИКТОРИЯ ЛАЗОВА  

ЕДВА 40% от задължените лица са подали декларации за патентен данък до вчера и още 150 хиляди остава да го направят, съобщи главният данъчен инспектор Николай Попов. Днес е последният срок. В София 12 654 души /срещу 8147 през м. г./ бяха подали декларации, а броят им в цялата страна е 69 953. Гражданите могат да пуснат декларациите и в кутиите, които са поставени там. Подразделенията на Главна данъчна дирекция ще работят с удължено работно време. Днес е последният срок и за регистрация по ДДС, 50 хил. лв. е новият задължителен праг. Прогнозата е да се регистрират още между 2000 и 5000 фирми. ДДС сметката вече е задължителна за ползване при начислен данък над 1000 лв. 
Проверка за ДДС сметката на контрагентите - на Интернет страницата на ГДД. Справка за изтичащи срокове на телефони: за София - 988-40-40, за страната - 0900 32 800, допълнителният код е 30-65 
След анализ дали има значителни отклонения спрямо предходни периоди, ГДД ще направи проверки по заведения, видеокъщи, джетове, каза Попов. 
Надвнесен данък печалба и данък за общините може да се приспада от бъдещи авансови и годишни вноски за корпоративния данък. 
В зелена декларация се обявяват дължимият за 2002 г. данък върху печалбата и данъкът за общините по Закона за корпоративното подоходно облагане /ЗКПО/. Срокът е до 31 март 2003 г., подаването също може да стане и по пощата. Задължени да подават годишна декларация са всички данъчно задължени лица - търговски и неперсонифицирани дружества /независимо от това дали извършват стопанска дейност/. Попълват я и бюджетните организации и всички лица, които не са търговци - юридически лица с нестопанска цел, читалища и др., в случаите, когато извършват стопанска дейност. Новото е, че през т. г. данъчна декларация подават бюджетни организации и юридически лица, които не са търговци, и в случаите, когато не извършват стопанска дейност, но дължат данъци при източника. Попълват я и лицата, които се облагат с окончателен годишен патентен данък, но само в случаите, когато дължат данъци при източника по реда на ЗКПО. Ако търговско и непресонифицирано дружество се облага с патентен данък през 2002 г. и не е дължало данъци при източника, не подава годишна данъчна декларация. Длъжни да подадат декларация са всички лица, които са облагани с алтернативни корпоративни данъци /застрахователи, организатори на хазартни игри, доставчици на телефонни и телекомуникационни услуги/. Данъчна декларация не се подава от търговците, които са били само на патент и не са дължали данъци при източника, и от бюджетните организации -юридическите лица с нестопанска цел, когато не са извършвали стопанска дейност и не дължат данъци при източника. 
Много по-високи вече са глобите, ако заедно с декларацията не са представени финансовите отчети и одиторските доклади. Те стигат до 2000 лв. за първо нарушение и до 4000 лв. за повторно. Досега са били между 100 и 1000 лв. 
Годишната данъчна декларация се подава с годишния финансов отчет и приложенията към него. Той съдържа баланс, отчет за приходи и разходи, отчет за паричния поток и отчет за собствения капитал. Лицата, които през 2002 г. са имали оборот до 50 хил. лв., с декларацията подават само отчет за приходи и разходи /съгласно Закона за счетоводството/. Когато отчетите подлежат на задължителна заверка от одитори, прилага се и техният доклад /ако заверката не е приключила, това може да стане в едномесечен срок след приключването й/. 
 
САНКЦИИТЕ 
ЗА неподадена декларация глобата е до 500 лв., за неверни данни в нея - до 1000 лв., а за недекларирана дейност - двукратният размер на дължимия данък. За неоткрита ДДС сметка - от 250 до 2500 лв., за повторно нарушение - от 2500 до 5000 лв. Който не плати по ДДС сметка - не по-малко от 500 лв. и не повече от размера на данъка, повторно - двойно. 
 

