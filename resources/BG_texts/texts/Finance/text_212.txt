В БЮДЖЕТА СА ВЛЕЗЛИ 2.704 МЛРД. ЛВ., ПО-МАЛКО Е СЪБРАНО ОТ ДДС И АКЦИЗИ 

ВИКТОРИЯ ЛАЗОВА  


 
 
ОБЩИТЕ приходи на агенция Митници за 2002 г. са 2 704 395 558 лв., което спрямо заложеното в бюджета за годината е изпълнение на 100%, съобщи вчера директорът на агенцията Асен Асенов. Спрямо 2001 г. митниците са събрани с 222 387 691 лв. повече, а само от мита и глоби увеличението е с 88 212 955 лв. над заложени 100 млн. лв. в бюджета. 
Както е известно, през миналата година имаше увеличение на нивото на акцизите, а статистиката отчете и ръст на вноса, което пък влияе на приходите от ДДС. Цифрите обаче, представени пред журналисти, показват, че при 100% изпълнение на общите приходи и увеличението им по едното от перата с 88 млн. лв., явно има неизпълнение на приходите по другите две пера - акцизи и ДДС с над 83 млн. лв. Асенов коментира за в. ПАРИ, че като абсолютен размер при акцизите и ДДС наистина има неизпълнение. По план митниците е трябвало да съберат от акцизите по-голяма сума, но реално тя е по-ниска заради подмяната на някои ставки, каза той. Акцизът и ДДС се събират като обща сума от митническата и данъчната администрация и тя е от компетенциите на Министерството на финансите, напомни Асенов. От пресцентъра на Главна данъчна дирекция обясниха, че в момента се анализира и обсъжда изпълнението на всички приходи по републиканския бюджет за миналата година и скоро резултатите ще бъдат оповестени. Според източник от агенция Митници обаче планът за общите приходи не се изпълнява с 11.5 млн. лв., като за акцизите неизпълнението е с 45 млн. лв., а за ДДС - с 60 млн. лв. 
В справката е посочено, че приходите от акцизи са увеличени с над 34 млн. лв. спрямо 2001 г., а от ДДС - с над 195 млн. лв. По-високите суми са събрани при по-нисък валутен курс от 1.90 - 1.95 лв. за USD, срещу 2.2 - 2.3 лв. за USD през 2001 г. Въпреки това декември отново е бил силен месец за митниците и приходите са 263 074 812 лв. 
През 2002 г. агенция Митници е образувала 14 327 административно-наказателни преписки. От тях 3249 са оценени с висока степен на обществена опасност. Те включват отклонения на стоки от митнически режим, контрабанда и измама. Следствието и прокуратурата разследват и 5 до 10 митничари. Наказаните служители са 153-ма, 36 са уволнените. 
Заловени са 4-5 хил. т недекларирани горива и над 13 млн. къса цигари. Едва между 5 и 8% от вноса на цигари в България е контрабанден, твърди Асенов. 
 
ОПОНЕНТИТЕ 
 
ЕЛКА ВЛАДОВА: 
СПОКОЙНА съм за митниците. Асен добре ръководи и нещата се успокоиха след РевиЗОРО. Събра и парите за бюджета. Не може за 1 г. да оправи всичко, след толкова години на кражби. 
 
ПЛАМЕН МИНЕВ: 
АКО се изпълнява планът за бюджета, това е трайна тенденция в последните години. По отношение на митата през 2001 г. бяха събрани около 200 млн. лв., а за 2002 г. бяха заложени 100 млн. лв. и сега логично ги изпълняват 188%. Въпросът е, че ако не беше грешката с РевиЗОРО, можеше да има много повече приходи. 
 
МАРТИН ДИМИТРОВ, ИНСТИТУТ ПО ПАЗАРНА ИКОНОМИКА: 
НЕ бива приходите да се сравняват с тези от 2001 г., защото тогавашният шеф на митниците Емил Димитров имаше особена стратегия, която не постигна ефект, а по-скоро доведе до намаляване на приходите. Увеличението им сега с над 222 млн. лв. по-скоро може да се обясни с възстановяване на относително нормалното положение. Но много неща в метода на работата следва да се подобрят, а това не се е случило. Например системата ТАРИК на Европейския съюз България имаше ангажимент да възприеме до 2002 г., но не е.... А тя е необходима, защото срещу всяка стока ще бъдат поставени съответните тарифни и нетарифни мерки. Това създава яснота какво е облагането, и то по Интернет. 
 

