Емисия: Сряда, 5 Януари 2000
                    
                  Новите данъци и осигуровки изяждат почти 5% от заплатите
                  Единствено големите фирми остават доволни от промените в 
                  данъчните закони
                  Първите заплати за новата 2000 г. ще бъдат по-ниски от 
                  последните за 1999 г. Причината - от 1 януари парите, които 
                  държавата прибира за задължително осигуряване, се увеличават с 
                  още 4,5%.
                  Общо 9% от доходите, получени по трудов или граждански 
                  договор, или като хонорар, ще се облагат с осигуровки. До края 
                  на миналата година държавата прибираше 3% от заплатата на 
                  работника за данък здраве, 1% - за пенсия и 0,5% - за 
                  професионална квалификация и безработица.
                  От Нова година обаче ръката на държавата бърка по-дълбоко в 
                  джоба на работещите. Вместо по 3%, за данък здраве ще се взима 
                  по 1,2%, но за сметка на това рязко нараства размерът на 
                  вноските за пенсия. Досегашният 1% вече е увеличен на 6,4%, от 
                  които 0,6% са за заболяване и майчинство. С 0,3% е по-голяма и 
                  осигурителната вноска за безработица - до 0,8% от дохода. 
                  Добрата новина за работодателите е, че вноските, които те 
                  правят за осигуровки на работника, намаляват от 61,2% на 
                  36,7%. Въпреки намалението обаче работодателите поемат 80% от 
                  тежестта по осигуряването. 

                        Зам.-министърът на финансите Дора Андреева се усмихва 
                        доволна след приемането на данъчния процесуален кодекс, 
                        който сложи край на данъчната реформа.
                        Снимка: Борислав Разаклиев

                  Как ще се "бяга" от осигуровки
                  В момента 98% от малките и средните предприятия в страната са 
                  частни. Дори и намален, размерът на осигурителните вноски, 
                  които трябва да правят на работниците си, е трудно поносим. 
                  Очаква се те да подходят по два възможни начина - единият е да 
                  увеличат заплатите на работниците си, но размерът на 
                  увеличението те ще калкулират в цените на продаваните от тях 
                  стоки и услуги. Ефектът за хазната е инфлация, по-голяма от 
                  заложената в бюджета. А обикновеният българин реагира по 
                  единствено възможния начин - свива потреблението. 
                  Продължителният ефект за икономиката е рецесията.
                  Вторият начин е трудовите договори, доколкото ги има в частния 
                  сектор, да бъдат намалени до минималната заплата за страната, 
                  или напълно прекратени. За работодателите е по-изгодно да 
                  освободят работниците си и ги наемат на принципа на 
                  гражданските договори. Тогава работниците трябва сами да се 
                  осигуряват. При самоосигуряващите се обаче от януари размерът 
                  на вноските нараства от 22% от дохода на 32% за пенсия и на 
                  още 3% - за болнични и майчински. При това положение е 
                  съмнително колко доброволци за осигуряване ще има. 
                  За хазната ефектът е по-малки постъпления от ДОД, което 
                  поставя на изпитание разчетите на бюджет `2000.
                  Заплатите намаляват с 4,72% от Нова година



                  На всеки 200 лв. доход държавата вече прибира 29,10 лв. данък 
                  общ доход. Тежестта на този налог върху заплата, например от 
                  200 лв., става 14,55%, спрямо досегашните 14,33%. Така 
                  заплатите, които остават без промяна от миналата година, 
                  реално намаляват с 4,72%, колкото е нарастването на ДОД и 
                  осигуряването (0,22% и 4,5%). Намалението идва въпреки 
                  повишаването с 5 лв. на необлагаемия месечен минимум от 75 на 
                  80 лв. от 1 януари.
                  При така намалените заплати обаче се запазва размерът и на 
                  останалите преки данъци. Не е предвидено намаляване на 
                  данък-сгради, на пътния данък, такса смет почти навсякъде в 
                  страната ще бъде увеличена. С 14% вече поскъпна токът, 
                  планираното повишение на телефонните разговори е с 10% за тази 
                  година, а от 1 юли парното ще струва поне с 12% повече.
                  Патентен данък се плаща за още 20 дейности
                  Още 20 дейности бяха включени в списъка за плащане на патентен 
                  данък. Те са предимно от сферата услугите и са обособени в 
                  няколко групи. Най-недоволни от решението на бирниците 
                  останаха агенциите за недвижими имоти. Депутатите заковаха 
                  летвата на патента на 5000 лв. за по-големите градове на 
                  страната. Така се получи парадоксът компаньонките да плащат 
                  по-малък данък от агенциите за отдаване под наем на недвижими 
                  имоти.
                  Ключари, автомивки, кожухари, бояджии, работилниците за ремонт 
                  на велосипеди и чадъри също ще плащат патент. Те обаче масово 
                  не знаят по простата причина, че данъчната администрация не 
                  намери време да проведе разяснителна кампания. Като капак на 
                  всичко бирниците им спретнаха данъчна декларация, в която 
                  трудно се ориентира дори адвокат. Показана на 
                  "данъчнозадължените лица", декларацията предизвика уплах сред 
                  тях.
                  За някои патентни дейности налозите бяха повишени - за 
                  заложните къщи той скача от 3 млн. стари лева на 20 000 
                  деноминирани лева. Данъкът на луксозните заведения и баровете 
                  скочи със 100%, толкова е увеличението и за паркингите.
                  Като цяло недоволни от патента няма, тъй като регистрираните 
                  по него имат право да внасят размера му разсрочено през 
                  годината и не се налага да хвърчат всеки месец до данъчните 
                  служби да подават разни декларации.
                  С 2 % пада корпоративният данък за големите фирми
                  С цели 2% - от 27 на 25%, падна размерът на корпоративния 
                  подоходен данък (все още популярен като данък-печалба). От 
                  началото на 2000 г. намаленият данък ще се плаща от всички 
                  фирми, чийто оборот за предходната година надхвърля 50 000 лв. 
                  С налога, който фирмите плащат на общините, данъчната ставка 
                  става 32,5%. Целта на намалението е да се стимулира 
                  инвестирането в производството. За малките дружества налогът 
                  остава 20%.
                  След почти двегодишни борби бе намален и данък-печалба за 
                  животозастрахователите - от 5 на 3% върху премийния приход.
                  Няма да се облагат с данък вноските, които работодателите 
                  правят за доброволно пенсионно и здравно осигуряване, стига 
                  сумата на човек да не надхвърля 30 лв. месечно за всяко 
                  осигурено лице.
                  Промените в ДДС дадоха свобода за регистрация
                  От тази година фирмите с оборот между 50 000 и 75 000 лв. имат 
                  правото да избират дали да се регистрират по Закона за данъка 
                  върху добавената стойност (ДДС). До края на 1999 г. право на 
                  регистрация имаха дружествата с оборот над 75 000 лв. и 
                  износителите, чиято обща стойност на експорта надхвърляше 50 
                  000 лв. Промените в ДДС обаче затягат правото на данъчен 
                  кредит.
                  От тази година пада ДДС за инвестиционното злато. Фирмите, 
                  които решат да правят собствен златен резерв, няма да плащат 
                  20% за вноса му, предвиждат промените в закона. Целта е 
                  постепенно да се развие борса на злато у нас. До края на 1999 
                  г. единствено БНБ имаше право да пазарува кюлчета за резерва 
                  на страната без да плаща данък за тях. Данъкът върху златната 
                  бижутерия обаче се запазва.
                  Въвежда се санкция за неспазване на 14-дневния срок за внасяне 
                  на ДДС - глоба в размер на 2% от размера на невнесения в срок 
                  данък. Досега имаше само наказателни лихви. При повторно 
                  нарушение глобата скача до 5% от данъка. Размерът на глобата 
                  нараства до 10% от сумата на невнесения данък в случай, че 
                  фирмата има наказателно постановление за същото повторно 
                  нарушение и не е платила данъка в разстояние на две години..
                  Въвежда се и задължение всеки, който пазарува, да пази 
                  касовата бележка, докато излезе от магазина. Ако при внезапна 
                  проверка бирниците открият в обекта клиент без касова бележка 
                  за извършените покупки, те го глобяват 5 лева.

