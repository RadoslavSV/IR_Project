БФБ-СОФИЯ ЧРЕЗ СИСТЕМАТА КЛИЕНТ - БРОКЕР ЩЕ СЕ ОПИТА ДА НЕ БЪДЕ ЗАОБИКОЛЕНА ОТ СЪСЕДИТЕ 

ТОНИ МАРКОВ  


 
 
В СЪСЕДНА Гърция се работи активно по интегрирането на капиталовите пазари на балканските страни, стана известно след посещението на директора на тази борса Василиус Маргарис на БФБ-София през миналата седмица. Гърция като страна членка на съюза е заинтересувана да разработи схеми, чрез които да се превърне в мост между европейските и балканските капиталови пазари. Разработени са и вече са в ход проекти за свързване на отделни борси в региона. Те се финансират с пари на ОИСР, ЕС и гръцката държава. 
Специален сегмент на Солунската фондова борса е предвиден за компании от региона на Балканите и на него се предвижда да бъдат листвани български компании с участието на гръцки капитали. Въпросните български акции биха могли да се търгуват в съседна Гърция чрез специална емисия депозитарни разписки, поясни Панталей Карасимеонов - директор Външни отношения и комуникации на БФБ-София. Борсата в Солун, която е клон на Атинската фондова борса, занапред ще играе важна роля в региона, тъй като ще разработва проекти и програми, финансирани от Европейския съюз и гръцката държава, насочени към интеграцията на фондовите борси от балканските страни. Като първа фаза подписаният меморандум за сътрудничество на нашата със Солунската борса предвижда съпоставително изследване на нашето законодателство в областта на капиталовите пазари, а впоследствие и изпращане на наши специалисти за обучение в Гърция, както и роудшоу за представяне на нашата борса и отделни български компании в южната ни съседка. Подобно представяне на гръцкия пазар и компании ще има и у нас. 
Съвсем скоро ще започне да работи подпомогнатият от Солун специален сегмент на борсата в Букурещ, на който при облекчени условия ще се листват и търгуват акции на нови високотехнологични компании. Между Скопие и Атина също предстои въвеждане на двоен листинг на едни и същи компании чрез депозитарни разписки. За да не се декапитализира по-малката македонска борса, ще действа едностранен арбитраж. 
Най-значимият регионален проект, който ще заработи през май т. г., е насочен към свързване на борсите в Атина-Истанбул-Тел Авив чрез така наречения крос мембършип - асоциациите на брокерите сключват взаимни договори и поръчките се осъществяват чрез местния брокер. Ако тази схема заработи успешно, трите страни ще поканят България и Румъния също да се включат в общата система. 
 
ПРЕДИЗВИКАНО 
 
ШЕФЪТ НА БФБ: ТРЯБВА ДА СЕ ВКЛЮЧИМ НАВРЕМЕ В ПРОЦЕСИТЕ 
Ние трябва да намерим своето място и да защитим своя интерес в рамките на тези интеграционни процеси, коментира за в. ПАРИ след гръцката визита Георги Драйчев, изпълнителен директор на БФБ-София. Това е и една от целите на разработената вече система клиент - брокер /СОВОS/ на нашата борса - у нас да има техническа възможност инвеститори от Европа и от цял свят да могат чрез Интернет да участват в търговията с ценни книжа в България, ако местният инвестиционен посредник има договор със съответния външен посредник, на когото инвеститорът е клиент, уточни г-н Драйчев. Ако примерно у нас се пласира първична емисия /IРО/ да не е необходимо външният инвеститор да плаща комисиона на брокер в Солун вместо на български брокер. 
 

