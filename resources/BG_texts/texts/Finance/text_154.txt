АЛЕКСАНДЪР Л. НИКОЛОВ, ТЕХНИЧЕСКИ АНАЛИЗАТОР В КАРОЛ АД ИНВЕСТИЦИОНЕН ПОСРЕДНИК  


НАПОСЛЕДЪК почти всички анализатори на фондовия пазар в САЩ се занимават с това ще има ли война в Залива, как точно ще протече тя, след колко време ще започне, колко време ще продължи, каква точно военна техника ще се използва и т. н. Много от анализите на големите експерти в областта на фондовите пазари всъщност са се превърнали във военни доклади. Самите анализатори станаха експерти във военната област. Всичко това е странно предвид факта, че предстоящата война е събитие извън финансовите пазари и по този начин няма как да оказва влияние върху тези пазари. Един от аргументите на анализаторите и коментаторите как влияе войната, се състои в това, че тя внася елемент на несигурност на финансовите пазари. На този аргумент може да се отговори с контравъпрос: а има ли въобще някога сигурност на финансовите пазари. Всеки търговец на борсите ще обясни, че такава ситуация /на пълна сигурност/ не е съществувала, не съществува и няма да съществува, докато в света има финансови пазари. 
С дъната от изминалата седмица при Dow Jones Industrial / 7627 пункта/ и S&Р 500 /806 пункта/ тези два индекса съвсем точно изпълниха целите, които бяхме обявили преди повече от месец. Технологичният NАSDАQ обаче остана сравнително стабилен от края на януари досега и не успя да постигне дори минимално определената цел от нас при 1251 пункта. Това може да означава две неща. Или текущото движение надолу още не е завършило и поскъпването от последните два дни на миналата седмица е само краткотрайна корекция, а през тази седмица предстои ново силно поевтиняване, което най-ярко ще се изяви при технологичните акции. Или неспособността на NАSDАQ да следва надолу т. нар. блу-чип индекси ще доведе до обща еуфория нагоре, която ще продължи 2-3 седмици преди дългосрочния низходящ тренд да се самоподнови. 
Кой от горните два сценария ще се разиграе през тази седмица. Засега е много трудно да се каже с голяма убедителност. За наша радост обаче имаме много ясни ключови нива, които ще ни помогнат да се ориентираме през седмицата. Най-хубавото за тези, които търгуват, е, че тези ключови нива са много близки до нивата на затваряне от петък, което прави риска сравнително малък. Докато Dow Jones е под 8000 пункта, S&Р 500 под 843 пункта и NАSDАQ под 1315 точки, текущият тренд е низходящ и следва да очакваме по-нататъшно поевтиняване. Поскъпване по всяко време над тези нива ще бъде сигурен сигнал, че имаме формирано краткосрочно дъно на пазара и това ще сигнализира продължително движение нагоре най-вероятно към 8500 точки при Dow Jones, 905-925 при S&Р 500 и 1450-1460 при NАSDАQ. 
Силно движение нагоре през изминалата седмица направиха акциите на Intel, както и тези на целия полупроводников отрасъл. Често пъти акциите от този отрасъл са водещи в движението на пазара. В този смисъл поскъпването им през миналата седмица е аргумент в полза на втория сценарий за пазара, който посочихме по-горе. Тъй като поскъпването от четвъртък и петък е все още корективно по характер, оставам скептичен по въпроса, че от текущите нива може да видим много голямо движение нагоре. Независимо от това обаче, ако ключовите нива на съпротива при основните индекси бъдат пробити отгоре, ще бъде разумно да заемем неутрална позиция и дори нагласа за поскъпване за 2-3 седмици. 
За дългосрочните инвеститори предстоящото евентуално движение нагоре няма практически смисъл. Дългосрочният низходящ пазар е все още много далеч от своя край и в това убедеността ми е много голяма. 
