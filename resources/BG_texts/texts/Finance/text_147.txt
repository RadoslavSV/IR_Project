ПРЕЗ 2002 г. финансовите новини от Китай бяха групирани в два жанра. Похвали и скандали. Първият от серията потресаващи разкрития за злоупотреби на банкери бе случаят на Ван Сюебин - ценител на френските вина, който управляваше 2 от 4-те големи държавни банки в Китай. Той бе поставен под домашен арест за измами. На фондовия пазар пък някакъв Лу Лян, който в момента е в неизвестност, установи контрол върху листвана фирма за производство на пилешко, направи няколко трика и акциите й поскъпнаха почти 4 пъти, преди да се сринат. 
По-обезпокояващата информации е свързана с новите оценки на западните анализатори на лошите кредити. Според официалните данни 25.4% от всички заеми на китайските банки едва ли ще бъдат напълно изплатени. Истинската цифра обаче е по-скоро половината - може би около 500-600 млрд. USD, твърдят независими експерти. Според Goldman Sachs за изчистване на тази бъркотия ще са необходими между 44 и 68% от БВП на Китай. За да започнат 2003 г. в по-добри краски, финансовите експерти изготвиха списък от мерки, които да решат проблема. Той започва със създаване на независим орган за банково регулиране, който вероятно ще бъде оглавяван от Лю Минкан, в момента шеф на Вank of Сhina - една от 4-те най-големи банки, и при това изявен реформатор. Правителството, изглежда, иска да обнови и програмата си за изчистване на по-старите лоши кредити. Малко преди Коледа то обяви, че Goldman Sachs и Мorgan Stanley ще получат разрешение да създадат смесени фирми с една от 4-те компании за управление на активи, които бяха учредени през 1999 г., за да поемат лоши кредити на стойност 170 млрд. USD от счетоводните баланси на 4-те големи банки. 
Дори и 
 
66-ТЕ МЛН. ИГРАЧИ НА ФОНДОВАТА БОРСА 
имат повод за радост, след като Върховният съд обяви, че акционерите могат да завеждат частни или граждански дела срещу компаниите, които извършват измами със счетоводството си. Намират се, изглежда, много измамници, понеже в страна с 1200 листвани на фондовия пазар фирми вече са в ход 900 дела. Остава да се види дали тези стъпки са просто една игра, или възвестяват началото на нов и по-агресивен подход към финансовите реформи, от които Китай силно се нуждае. 
Пазарите на труд, стоки и услуги са по-либерални, отколкото в някои западни икономики. А в същото време капиталовите пазари претърпяха само козметични промени от дните на централно планиране насам. На практика финансовите ресурси се разпределят по един или друг начин от правителството, което прахосва голяма част от тях. Фондовият пазар, който навърши едно десетилетие, се доминира от държавни предприятия, които бяха листвани по-скоро по политически, отколкото по икономически причини. 
 
ЛИПСВА И ПАЗАР НА КОРПОРАТИВНИ ОБЛИГАЦИИ 
Лошото състояние на банковото кредитиране е повече грешка на правителството, отколкото на банкерите. То просто избра да прехвърли по-голямата част от разходите по китайския преход в кредитните сметки на банките 
/вместо например да емитира държавен дълг/. Първоначално банките не бяха нищо повече от канали, чрез които отделните министерства разпределяха пари за индустрията. Дори когато през 90-те години от тях бе поискано да започнат да действат като истински банки, им се пречеше да го направят. Мениджърите им продължаваха да се назначават по политически причини. Кредитирането не се основаваше на някаква търговска оценка на риска, а целеше да се окаже подкрепа на фаворизирани държавни предприятия. Правителството засега е избрало да се надява, че икономическият растеж постепенно ще реши проблема с лошите кредити. Според официалната статистика БВП реално нараства със 7-8% годишно и ако този темп може да бъде запазен, посоченият подход може и да проработи. Правителството също така твърди, при това убедително, че е малко вероятно Китай да се изправи пред внезапна криза като връхлетялата другите азиатски икономики през 1997 г. Китайските банки са в почти същата разруха, в каквато бяха банките в Тайланд и Индонезия тогава. Но за разлика от тези страни Китай почти няма компании с валутни дългове. Нито пък националната му валута е свободно конвертируема. 
Нещо повече, дори ако 
 
СПЕСТИТЕЛИТЕ, КОИТО СА СРЕД НАЙ-КОНСЕРВАТИВНИТЕ В СВЕТА 
загубят доверие в банките си, те няма къде другаде да вложат парите си. Това обяснява защо депозитите нарастват с доста по-бърз темп от кредитите, което увеличава ликвидността на банките. При това положение банките може и да не са застрашени от надвиснала опасност. Но как икономическият растеж би им помогнал да преодолеят трудностите? Потребителите са най-вероятните им спасители. Въпреки традицията за спестяване домакинствата започнаха да проявяват желание да вземат кредити. 
 
СТРАНАТА Е ОБХВАНАТА ЕДНОВРЕМЕННО ОТ ЖИЛИЩЕН БУМ И ОТ ЛУДОСТ ПО ЛЕКИТЕ КОЛИ 
През последните 4 г. ипотечните кредити на най-голямата китайска банка - Industrial and Сommercial Вank of Сhina, са нараснали 32 пъти. А обемът на потребителските кредити на големите 4 банки се увеличи от 1% от общите им кредити през 1998 г. до около 10% сега. И нещо още по-добро за банките - частните потребители биха били по-надеждни клиенти от държавните предприятия. 
