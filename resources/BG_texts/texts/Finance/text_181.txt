СПОРЕД ПАЗАРНИ НАБЛЮДАТЕЛИ И РУМЪНСКИЯТ ДЪЛГ ЩЕ ЗАПАЗИ СЕГАШНИТЕ НИВА 

ЕКИП НА В. ПАРИ  

СИЛНИТЕ думи на френския президент Ширак към България и Румъния задържаха повишаването на цените на книжата по външния дълг на двете страни. Дори те леко поевтиняха въпреки рязкото поскъпване на бенчмарк емисиите - щатските и европейските правителствени книжа. 
Изказването на Ширак поставя 10-20% шанс за забавяне на процеса по присъединяване към ЕС на двете страни, което не може да не рефлектира върху книжата им по външния дълг, прогнозират играчи на пазара. Според други трейдъри няма основания за подобен песимизъм особено в дългосрочен план. 
 
ЕФЕКТЪТ ЩЕ БЪДЕ ПОВЕЧЕ В РАЗШИРЯВАНЕ НА СПРЕДА, НА КОЙТО СЕ ТЪРГУВАТ КНИЖАТА ИМ КЪМ СЪОТВЕТНИТЕ БЕНЧМАРК ЕМИСИИ 
При продължаване на спада на доходността на европейските и на щатските облигации вероятно цените на българския и на румънския дълг ще се задържат на текущите си нива. 
Първоначалата реакция на пазара се замени с увереността, че в дългосрочен план негативен ефект за евроинтеграцията ни няма да има, коментира Латинка Колева, дилър в ОББ. 
След изказването на френския президент румънските еврооблигации с падеж 2012 г. поевтиняха с 0.15 от номинала до 115.35, а българските еврооблигации с падеж 2013 г. се понижиха с 0.30 от номинала до нивото от 110.45 от номинала. Подобна е ситуацията и при петгодишните ни еврооблигации, които поевтиняха с 0.3 до 110.25 от номинала. 
Българските глобални облигации с падеж 2013 г. в евро и тези 2015 г. в долари ще продължават да са подкрепяни на текущите нива, тъй като ще продължава конвергенцията на фондове от източноевропейските страни от първата вълна на присъединяване към дълговите емисии на България, Румъния и Хърватия, а и заради относително приемливия текущ доход, който носят. 
Емисията 2013 г. вчера се търгуваше на нива 110.50-111.00, или доходност 6.00%, а тази с падеж 2015 г. - на нива 112.875-113.375, или доходност 6.65%. 
 
ЗАРАДИ ИЗКАЗВАНЕТО НА ШИРАК СЕ ПОНИЖИХА КОТИРОВКИТЕ И НА БЪЛГАРСКИТЕ БРЕЙДИ ОБЛИГАЦИИ 
Книжата, емитирани за замяна на пропуснатите лихвени плащания /IАВ/, се котираха на 95.00-95.50, тези с първоначално намалени лихви /FLIRВ/ - на 96.75-97.25. 
Очакванията са инвеститори да закрият позиции в тези инструменти заради ниската им текуща доходност и малката вероятност за изкупуване на тези инструменти от страна на Министерството на финансите 
На този фон брейди облигациите с отстъпка от номинала /DISС/ изглеждат добра инвестиция заради възможността Финансовото министерство да продължи да ги изкупува и да осребри обезпечението по тях. Това изглежда много вероятно след бомбастичния дебют на първата деноминирана в евро вътрешна емисия от вторник и изгодния курс евро-долар. DISС облигациите вчера се котираха на 97.25-97.75. 
Според зам.-финансовия министър Красимир Катев определящо за цените на дълговите ни книжа ще бъде не изказването на френския президент, а потенциалният военен конфликт в Ирак, който неминуемо ще има негативно отражение върху цените.  

