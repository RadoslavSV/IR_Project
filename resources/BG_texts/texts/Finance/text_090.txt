      Емисия: Сряда, 2 Февруари 2000
                    
                  БНБ закова 2.01424 ВGN/USD
                  НЕДЯЛКО ПЕТРОВ
                  За първи път от въвеждането на валутния борд официалната 
                  котировка на щатския долар премина 2 лв. За днес курсът на БНБ 
                  е 2.01424, което е с почти 2 ст. повече спрямо вторник.
                  При сарафите зелените банкноти поскъпнаха до рекордните 2.025 
                  лева. Това обаче бяха максималните стойности. Нормално 
                  зелените банкноти бяха предлагани между 2.010 и 2.015 лева. 
                  "Пазарът е спокоен. Днес продавачите на валута преобладават, 
                  но разполагаме с достатъчен левов ресурс и не очаквам да имам 
                  проблеми. Долари търсят клиенти, на които им предстоят 
                  неизбежни плащания", сподели столичен валутен търговец. Курс 
                  "купува" обаче остана в широките граници 1.96 - 1.99 ВGN/USD. 
                  Раздуването на маржа до 5-6 стотинки е показателно, че 
                  сарафите не са сигурни, накъде ще тръгне пазарът и се 
                  презастраховат.

                        Вчера еврото поевтиня до 0.9665 USD/ЕUR. Това е 
                        най-ниската му стойност от въвеждането му в началото на 
                        миналата година до сега.

                  Родните дилъри вчера се опитаха да влязат в крак с динамичните 
                  промени на международната валутна сцена. Въпреки известно 
                  изоставане, доларът успешно се пребори с бариерата от 2 лева. 
                  При нормални обеми котировките на междубанковия пазар в ранния 
                  следобед скочиха до 2.0120 ВGN/USD, след като първите за деня 
                  сделки бяха осъществявани с 1-1.5 стотинки по-надолу.
                  Германските пари бяха търгувани в диапазона 0.9975 - 0.9983 
                  ВGN/USD, а еврото - 1.9510 - 1.9525 ВGN/ЕUR.


                        Вчера около 13.30 часа обменното бюро “Арт” до пазара 
                        “Ситняково” обяви курс “продава” 2.015 ВGN/USD, въпреки 
                        че не сложи нулата на таблото си. Към 17.30 ч 
                        котировката вече беше 2.05 ВGN/USD.
                        Снимка: Борис Разаклиев

                  Игнорирайки всякакви технически закономерности, доларът 
                  продължи да атакува по всички фронтове. На международния пазар 
                  той се извиси над 2.0167 DЕМ/USD. До началото на американската 
                  сесия пазарите в Азия и Европа дори изпробваха нивата 2.0220 - 
                  2.0224 DЕМ/USD и 1.6617 СНF/USD. Увереността, че днес 
                  Федералният резерв на САЩ ще вдигне основната лихва до 5.75% 
                  засили апетитите. "ФЕД ще вдигне лихвите, но ЕЦБ вероятно ще 
                  демонстрира независимост и ще остави своя лихвен процент без 
                  промяна до следващия четвъртък. Това ще разшири още повече 
                  спреда в лихвените равнища и ще натисне еврото", коментира 
                  главният дилър на SОСIЕТЕ GЕNЕRАLЕ, Париж Марк Бокара. Това 
                  засили погрома над общата валута на Стария континент и вчера 
                  те постигнаха поредния исторически минимум от 0.9665 USD/ЕUR. 
                  Дилърите подминаха безмълвно засилването на стопанския растеж 
                  във Франция и Италия през януари. Безгрижието на ЕЦБ засилва 
                  страховете от нови сривове на общата валута. Все по-реални се 
                  очертават целите от 0.96 - 0.9620 USD/ЕUR. Състоянието на 
                  тотално натрупване на долари в глобален мащаб обаче ще запуши 
                  пазарите и най-късно края на седмицата курсът ще обърне 
                  посоката на 180 градуса. Не е изключено още в понеделник 
                  търговията да се върне до 1.97-1.98 DЕМ/USD и над 1 USD/ЕUR.
                  Справка за централния курс на БНБ:
                  http://dir.zone168.com/currency/index.html

