Пазарът продължава нагоре
НИКОЛА ЦОКЕВ, ИП "ЗЛАТЕН ЛЕВ" 18/2 - 19:27 ч.

   
Пазарът на ценни книжа продължи възходящата си тенденция и през последната борсова сесия. Индексът "Софикс", който в петък надхвърли нивото от 220 пункта, във вторник постави нов рекорд от 227.68. От дружествата, включени в индекса, най-голям ръст - 12.29%, отбелязаха книжата на "Химко" АД, след като бе сключена сделка за 1005 акции на позабравеното ниво от 0.17 лeва. С 5.12% скочиха акциите на "Лукойл - Нефтохим" АД, след като една от инвестиционните банки на два пъти "обра" цялото количество, предложено до 8.50 лева. Така средната им цена за деня достигна 8.42 лева. С 4.95% се покачиха акциите на "Благоевград-БТ", а с 3.73% - тези на "Златни пясъци". Акциите на "Петрол" АД регистрираха спад от близо 7.5% спрямо петък, а тези на "Софарма" - около 3% спрямо понеделник. 

Над 489 хиляди лева беше оборотът на борсата от изтъргуваните над 2 милиона лева номинал компенсаторни инструменти. Средната цена за деня на тези книжа беше 24.18% от номинала. 

С акции на дружествата, включени в индекса "Софикс", бяха сключени сделки за малко над 88 хиляди лева, което е едва 12.5% от общия оборот на БФБ - "София", за деня, докато 128.8 хиляди лева бяха вложени в други акции, някои от които бележат сериозен ръст. Безспорен лидер сред тях е "Доверие - обединен холдинг" АД, чиито акции се търгуваха средно на 1.31 лева, но в края на сесията имаше сделки и за 1.38 лева. Ръстът на тези книжа е 9.17% спрямо понеделник и цели 21.5% спрямо петък! Така някои портфейлни инвеститори успяха да реализират значителна печалба само за един-два дни. Повишен интерес имаше и към други бивши приватизационни фондове - "Синергон холдинг" АД (бивш "Петрол холдинг груп") и "Северкооп - Гъмза" АД. И двата холдинга имат добри финансови резултати и от 1997 година насам всяка година са раздавали дивидент. Освен това цените на акциите им са около номинала - "Синергон холдинг" АД се търгуваха по 1.03 лева, а на "Северкооп - Гъмза" АД - по 0.96 лева. В сравнение с миналата седмица, тези цени са с 2-3 стотинки по-високи. 

Голям интерес предизвика проведеният във вторник открит аукцион за продажба на неизползваните права за записване на акции от новата емисия на "Синергон текстил" АД (бившето "Руй - 1943"). Двама инвестиционни посредници играха за цялото количество - 29 152 бр., а други трима брокери наддаваха за по 1000-2000 бройки. Цената достигна до 0.25 лева за едно право, с което могат да се запишат по номиналната им стойност две акции от новата емисия. Техническа грешка драматизира ситуацията и попречи на един от посредниците да спечели 27 152 броя от тези книжа, тъй като въведе поръчка на цена 19 лева вместо 19 стотинки. За щастие ръководството на борсата отмени тази поръчка, но това е повод да се помисли за промяна в схемата на тези аукциони. 
