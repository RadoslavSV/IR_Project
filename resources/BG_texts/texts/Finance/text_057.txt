НАЗНАЧАВАНЕТО на независими членове в управителните органи на публичните дружества може да се окаже най-малкото следствие от промените в Закона за публично предлагане на ценни книжа. Вече имаме примери на решения на общи събрания, които са пряко свързани с някои от промените. Албена е един добър пример за това. Покрай привляклото много повече внимание решение за обратно изкупуване на акции имаше и отделяне на строителното дружество Албена 2000 АД. Обяснението беше, че това дружество вече се е наложило на пазара, няма нужда да приема бизнес само от Албена АД и ще се развива самостоятелно. По-вероятната причина според мен са разпоредбите, според които бизнес със свързани лица трябва да се разкрива на акционерите и да бъде одобряван от тях. Досега Албена АД е възлагало основно на свързаното дружество Албена 2000 АД строителните си поръчки. След поправките в закона вече за това ще се изисква разрешение от общото събрание. Затова е по-лесно за мениджмънта да започне да възлага бизнеса на дружество, което не е свързано лице с възложителя. Проблемът е, че по принцип няма нищо лошо в това да се работи със свързани лица, ако това се прави при пазарни условия и със знанието на акционерите. Сега, избягвайки един конфликт на интереси, Албена АД рискува да загърби ангажимента си за прозрачност спрямо инвеститорите. 
Другият, може би много по-голям казус по тази тема наскоро отново напомни за себе си. Става въпрос за ангажимента на ЛУКойл да апортира в капитала на ЛУКойл-Нефтохим АД нефтено находище. Очевидно единственият "добър" начин да стане това е чрез увеличаване на капитала с парични средства, издаване на търгуеми права и купуване на новия актив. Като се има предвид неговата стойност обаче, сигурно ще трябва и разрешение на акционерите дружеството да направи тази инвестиция. По-големият въпрос тук е защо му е на Нефтохим находище. Досега от ЛУКойл обясняваха, че е нормално като голяма петролна компания да са вертикално интегрирани /от добива до дистрибуцията/. Нефтохим обаче е само част от тази верига и няма смисъл самата тя да се интегрира вертикално. Ако логиката беше такава, то би трябвало и бензиностанциите в България да са собственост на Нефтохим, а не на ЛУКойл. Остава другата логика - това е поредният начин за ощетяване на дребните акционери. 
