Повторното повдигане на темата Кой наистина е невеж за брейди суапа е предизвикано от доводите, с които във в. ПАРИ под същото заглавие Владимир Каролев обосновава финансовата неграмотност на бившия зам.-министър на финансите Пламен Орешарски. Недоумение в публикуваното поражда не толкова характерът на изложението, колкото аргументите, приведени като доказателство за въпросната неграмотност. Това, че Орешарски "никога не е бил добър експерт" в мениджмънта на задълженията, че "никога не е изучавал модерни финанси" и че ползва ограничено английски език, са по същество недоказани твърдения, които биха имали някаква стойност в "дискусии" на маса. 
Излишно е да се отбелязва, че по една толкова сериозна тема, каквато са сделките по замените на външния ни дълг, обществото ни очаква съвсем други аргументи. Много по-голяма стойност би имало например оборването на всеки от елементите, с които Пламен Орешарски оценява негативните резултати от суаповите сделки, проведени през март и септември м. г. Тогава финансовите шамани пуснаха в употреба понятия като колатерал, дюрация и пр. заклинателни реквизити, с което окончателно ошашавиха публиката. 
В параметрите на сделката, представени на НС на 12 март м. г., като основен мотив за замяната са посочени очакванията за покачване равнищата на LIВОR. Поради това много по-авторитетно и професионално от страна на г-н Каролев би било например да обясни: 
- как се получи така, че прогнозите на специалистите по инвестиционно банкиране се разминаха катастрофално с действителното развитие на лихвените равнища /в момента те са на 40-годишен минимум/; 
- как толкова бързо международно признатите ни финансови експерти промениха своите прогнози и само месеци след сделката в аналитичната част на бюджет 2003 МФ вече призна, че международните лихви не само че няма да се повишат, но че дори е възможно по-нататъшно понижение /Банк ъф Ингланд вече го направи, а LIВОR падна до 1.4%/; 
- с какъв положителен елемент от сделката се покрива повишената цена за обслужване на дълга в резултат на покачването курса на еврото спрямо долара при замяната на част от доларовите брейди облигации с глобални в евро; 
- с какво ще бъде обяснена целесъобразността от операцията за обратно изкупуване, извършена през октомври-ноември 2001 г., в резултат на която цената му бе вдигната от 74 цента на долар на 91.8 цента; 
- защо, след като освободеното обезпечение /колатерал/ е елемент, който няма директно отношение към ефективността от замяната, се отчита като спестяване /при приключването на замяната беше обявена изгода от 246 млн. USD, в т. ч. 132 млн. обезпечение и 114 млн. нетно намаление на дълга/. 
Въпросът е важен, тъй като последните изчисления на сегашните стойности на разликите между паричните потоци на плащанията по старите облигации /при лихвен процент от 2.8017%/ и на новите облигации показват, че ефектът от преструктурирането на дълга 
е близък до нула /118.61 USD/. 
При това положение, ако обезпечението се изключи от обявения резултат, каква ще е печалбата от замяната, като се има предвид, че купонът за януарските плащания по брейдитата беше фиксиран на стойност, по-ниска от посочената /2.6%/? 
За да не вярва на оценките на Орешарски, обществото ни очаква аргументи за погрешността на неговото становище по тези и други въпроси, които му пречат да дава професионални оценки за резултатите от замяната, а не дали е изучавал и практикувал модерни финанси и английски език. 
Що се отнася до становищата на международните експерти, които дадоха израз на положителната си оценка чрез удостояването на Милен Велчев с наградата Министър на годината и чрез номинацията му за един от 100-те глобални лидери, техните оценки отдавна престанаха да бъдат неопровержим авторитет и признак за загриженост точно за нашите печалби. Показателен пример в това отношение е погрешната прогноза за повишаването на доларовия LIВОR, направена от експертите на Световната банка в края на февруари 2001 г. в подготвения по поръчка на българското правителство меморандум Двойното предизвикателство на прехода и присъединяването към ЕС. Тогава те предвидиха, че "очакваното повишение на LIВОR до обичайните му нива ще доведе до повишаване тежестта на обслужване на дълга", като не пропуснаха едновременно с това да рекламират дискретно и един свой дългов инструмент за намаляване на риска. Последвалото развитие на лихвените равнища опроверга експертните им прогнози. Освен това е възможно високите оценки на международната финансова общност да отразяват преди всичко техническите качества на организацията и провеждането на сделките, а не изгодата им за България. Не бива да се забравя, че по-голямата част от представителите на тази общност са страна по сделки, другата страна по която сме ние. 
