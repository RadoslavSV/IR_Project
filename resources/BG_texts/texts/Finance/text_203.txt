Правилният метод на раздържавяване на стратегическите за българската икономика компании е единствено чрез борсата, където те могат да получат своята справедлива пазарна цена 
 
Г-Н ЯЛЪМОВ, КАКЪВ ПРОФИЛ ИМА ИНВЕСТИЦИОНЕН ПОСРЕДНИК КАПМАН КАТО ДЕЙНОСТ? 
- Компанията е създадена през 1996 г. и първоначално дейността й бе насочена към корпоративния сектор и приватизационните проекти и консултации. През 1997 г. Капман беше лицензиран като инвестиционен посредник и стана един от първите членове на Българска фондова борса-София АД и Централния депозитар. Търговията с ценни книжа е само един сегмент от операциите, които извършваме на финансовите и капиталовите пазари. Компанията има специализация в по-широка гама дейности, а именно: търговия с корпоративни и дългови ценни книжа на българските и международните капиталови пазари, инвестиционни проекти, приватизационни сделки, корпоративно финансиране - пласмент на частни корпоративни емисии и първично публично предлагане, както и изработване на финансови анализи, пазарни прогнози и стратегии. 
 
СПОРЕД ВАС ЩЕ НАСТЪПИ ЛИ СЕРИОЗНО ПРЕСТРУКТУРИРАНЕ НА ПАЗАРА, В КОЙТО ИГРАЯТ БЛИЗО 100 ИНВЕСТИЦИОННИ ПОСРЕДНИКА? 
- През последните години организираният пазар на ценни книжа в България изживя няколко съществени момента. Първият се свързва с неговото институционално изграждане и регулация. Вторият е свързан със значително увеличение на неговия ръст и насищането му с атрактивни и качествени ценни книжа. Третият, като следствие от първите два, е разширяване сегментацията на пазара и появата на нови пазарни инструменти. И не на последно място трябва да отчетем едно по-задоволително равнище на инвестиционната култура на населението. Разбира се, преобладаваща част от играчите на пазара са предимно банки, институционални инвеститори и по-големите корпоративни клиенти. Последните създават в най-голяма степен и предпоставките за разширението на пазара. Но не липсват и дребни инвеститори, които все повече намират своето място на този пазар. 
Не трябва да забравяме, че пред развитието на пазара у нас стоят и някои съществения ограничения. Те са свързани както с малкия обем на пазара като цяло - т. е. съвкупната пазарната капитализация на българските компании е много ниска, което прави пазара ни непривлекателен за чуждестранните портфейлни инвеститори, така и с често променящата се законодателна рамка, в т. ч. и продължилата повече от 7 години приватизация. 
На фона на казаното дотук считам, че преструктурирането на български капиталов пазар е неизбежно. В една по-близка перспектива очаквам неговото развитие да фокусира върху следните няколко момента. Първо, ще се задълбочи неговата сегментация, чрез въвеждане на нови пазарни инструменти и услуги, както и доразвитие на съществуващите, включително създаването на деривативни инструменти. Второ, по-нататъшно приобщаване на дребните и по-малки портфейлни инвеститори. Разбира се, тук съществено значение ще играят атрактивността на новите пазарни сегменти, както и конкурентното равнище на цените и качеството на услугите. В по-дългосрочен план считам, че пазарите на ценни книжа в региона ще се глобализират и ще се създадат общи пазарни платформи на Балканите. 
 
КАК ОЦЕЛЯВАТ ИНВЕСТИЦИОННИТЕ ПОСРЕДНИЦИ НА ЕДИН ТОЛКОВА ТЕСЕН ПАЗАР? 
- В зависимост от конкретната си специализация пред различните инвестиционни посредници стоят различни възможности за навлизане в тънкостите на инвестиционния процес. Разбира се, по-широката специализация, каквато притежава Капман Инк., създава значително по-големи възможности за изработване на печеливша стратегия във всеки момент и особено за пазари като нашия, където не може да се каже, че има бързо развитие на инвестиционния процес. 
 
КАК ТОГАВА САМИТЕ ПОСРЕДНИЦИ МОГАТ ДА ПОМОГНАТ ЗА ПО-БЪРЗОТО РАЗВИТИЕ НА ПАЗАРА? 
- Като съществена част от инфраструктурата на пазара на ценни книжа, инвестиционните посредници имат важна роля за неговото развитие. Мисля, че чрез разширяване своята специализация - въвеждане на нови и атрактивни инструменти и повишаване качеството на предлаганите услуги, всеки инвестиционен посредник има своя принос. 
 
РАЗКАЖЕТЕ ЗА НЯКОИ ПО-ИНТЕРЕСНИ СДЕЛКИ ИЛИ ОПЕРАЦИИ НА КАПМАН. 
- Дълга е историята на успешно приключените от Капман сделки. Може би трябва да посоча между многобройните проекти и трансакции тези, в които имаме пионерски заслуги. Такива са изготвянето на първо търгово предложение към акционерите на публични компании, първо търгово предложение за затваряне на публични компании, разработване и пласмент на редица частни корпоративни емисии, участие в донорски програми, както и в редица международни проекти. 
 
А УСПЯВА ЛИ ДЪРЖАВА ДА ИЗИГРАЕ СВОЯТА РОЛЯ ЗА СТИМУЛИРАНЕ НА БОРСОВАТА ТЪРГОВИЯ? 
- Последните години сме свидетели на заявената готовност на държавата да подпомогне публичното предлагане на акции от българските сини чипове, но за съжаление резултатите все-още не са задоволителни. Моето лично мнение е, че не е правилният метод на раздържавяване на стратегическите за българската икономика компании е единствено чрез борсата, където те могат да получат своята справедлива пазарна цена.сериозно да се твърди, че поради слабата й ликвидност борсата не е подходящото място за приватизация на тези компании, тъй като знаем, че няма пречки пакети от тях да бъдат изкарани на международните пазари като Лондон, Франкфурт или Ню Йорк. Това със сигурност ще направи нашия пазар значително по-ликвиден и поради факта, че за да бъдат регистрирани за търговия на тези пазари, първоначално те трябва да бъдат регистрирани на местния пазар. 
