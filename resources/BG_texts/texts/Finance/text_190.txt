Истерия по холдинговите дружества
КРАСИМИР АТАНАСОВ, ПФБК 20/2 - 16:51 ч.

Едва ли бе изненада за някой, че SОFIХ се изкачи на новата си рекордна стойност от 230.64, регистрирайки 0.41% ръст за деня. Оборотът надмина 1 млн. лв., като принос за това имаха и 290 бр. записани облигации от общинската емисия на Дупница. Като цяло търговията бе по-съсредоточена в дружества извън SОFIХ. Пазара изгуби част от своята експлозивност и се прокрадна сянката на корекция в цените и прибиране на акумулираните печалби. Фактор за засилване на този процес най-вероятно ще бъде ветото, макар и очаквано, на президента. 
Съвсем скромната търговия с тютюневите компании покачи тяхната капитализация. И трите компании имат доста сходно движение и покупки при едната, често се отразяват в покупки при другата компания. Твърдение особено валидно за конкурентите за първенец в холдинга - "Благоевград БТ" и "София БТ". Струва да се отбележи, че цената за акция на "Булгартабак холдинг" е на ниво с 25% по-ниско, отколкото най-добрата оферта за 80% от капитала му; дисконт, който често се използва за миноритарен дял. 
Основният двигател за SОFIХ в последно време "Петрол", този път повлече крак в противоположната посока и с 6.81% загуба попречи на по-сериозен ръст на индекса. "Албена" бе най-активно търгуваното дружество, но както и останалите курорти запази ценовото си равнище стабилно с лек позитивен полъх. "Софарма" даде заявка за потенциала си, като отново предлагането е доста свито и нивото от 16 лв. може скоро да бъде атакувано. "Биовет" отново бе в борба за кота 4 лв., този път успешна. "Оргахим" направи опит да установи някаква равновесна стойност в лицето на 14 лв. 
Над 7 хил. акции на "Албена холдинг" бяха изкупени от посредник на различни интервали през деня при максимална цена от 1.70 лв. Мнозина посредници разчитат да спекулират с борбата за контрол, която се вихри в "Доверие холдинг" и цените се движеха в диапазона 1.37 - 45 лв. за акция. "Синергон холдинг" също се изстреля нагоре до 1.20 лв., 9.26% увеличение. Тенденцията за търсене на подценени компании от инвеститорите все по-ярко се откроява на пазара. В последно време пазара възнаграждава тези инвеститори, които са открили подобни компании за броени месеци, а в някои случаи дни. Стимул, достатъчно голям, за да бъде пренебрегван. 
Компенсаторните инструменти загубиха част от своята привлекателност след информацията от финансовия надзор за забава в регистрацията на дружествата от пул "Енергетика". Пазарът усети липсата на доскоро активния посредник на пула и индексира цените в негативна посока; 24% бе таванът за деня, а книжата се движеха в тесни граници около 23.90%, като сериозни изменения се очак
ват при евентуално развитие на проблема с публичността на компаниите. 
На възобновено инвеститорско внимание се радваше приватизационният пазар. За пореден път борбата бе за 5% кокал. Дяловете на "Металопак" и "Сердиком" бяха обект на наддаване с краен резултат 12.11 лв. и 3.70 лв. за акция на дружествата в компенсаторни инструменти. Без наддаване бе реализиран и 6-процентният пакет на "Дъб - Враца" при цена за акция от 8.80 лв. 
