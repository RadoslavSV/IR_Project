ОПРЕДЕЛЕНО може да се каже, че в началото на 2003 г. инвеститорите изцяло концентрираха своето внимание в закупуването на високодоходни облигации, емитирани от страните, спадащи към групата на нововъзникващите пазари. В основата на това тяхно поведение бе продължаващата глобална стагнация и съответно ясната идея, че лихвите ще се запазят на текущите ниски нива. 
През тази седмица ще бъдат оповестени детайли от бразилския президент Лула да Силва по отношение на пенсионната реформа. Агресивните реформи в социалната сфера на най-голямата латиноамериканска държава са от витално значение по отношение обслужването на 260-милиардния държавен дълг. Най-търгуваният бразилски бонд - С-bond, отбеляза мощно настъпване и с лекота превзе нивата от 70 цента за долар още през първите дни на новата година. С голямо задоволство чуждестранните донори посрещнаха позицията на финансовия министър на страната по отношение преговорите му с 27-те провинции за реструктуриране на дълга им към държавната хазна. Категоричността му за това, че всякакво преструктуриране на 90-милиардния общински дълг към бюджета ще дестабилизира финансовата система, затвърдиха доверието, с което той се ползва от международните институции. 
Позитивните настроения логично рефлектираха и върху котировките на родните облигации. Тези с падеж 2015 г., деноминирани в долари, достигнаха абсолютен връх, като крайните инвеститори бяха склонни да заплатят цени от 112.00 цента при номинал 100. Еврооблигациите, деноминирани в единната валута, с падеж 2013 г. се купуваха за цени около 108.40 цента при номинал 100.00. Важно е да отбележим, че в средносрочен аспект се очаква спад в цените на американските и германските 10-годишни държавни облигации, което неминуемо ще рефлектира и върху движението на родните книжа. Категорично надделява мнението, че разумната стратегия за родните играчи е да инкасират печалби от инвестициите си в българските еврооблигации. 
За дилърите с идея за по-дългосрочно позициониране нивата за покупки би трябвало да бъдат около доходност 7.80-8.00%. Инвестирането при текущите нива е твърде рисковано и може да доведе до значими загуби в краткосрочен аспект. 

