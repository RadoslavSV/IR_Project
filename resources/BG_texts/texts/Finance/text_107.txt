Емисия: Сряда, 5 Януари 2000
                    
                  ЧЗИБ продадена за 2,8 млн. лв. на финансите
                  Министерството претендира за 28 млн. лв. вземане от банката, 
                  но държавата е дала само 11 млн. лв., твърди бившият квестор 
                  Желю Добрев
                  ГАЛЯ КИРИЛОВА
                  Синдиците на Частна земеделска инвестиционна банка (ЧЗИБ) 
                  признаха финансовото министерство за победител в търга за 
                  фалиралия трезор. Това е последният от обявените досега 
                  търгове. Министерството купи банката за 80% от оценката, тоест 
                  за 2,8 млн. лв., съобщи Олга Раева, медиен съветник на 
                  финансовия министър. ЧЗИБ бе оценена за 3,5 млн. лв., припомни 
                  Раева. 
                  Финансовото министерство има вземане от 28,5 млн. лв., твърди 
                  Раева. Залагам авторитета си, че тази цифра не е вярна, каза 
                  бившият квестор на ЧЗИБ Желю Добрев. Държавата е дала само 11 
                  млн. лв., за да гарантира 100% влоговете на гражданите и 50% 
                  на фирмите. Вероятно синдиците са признали лихви върху 
                  лихвите, което не се признава от съда, коментира Желю Добрев. 
                  Не вярвам в сумата от 28 млн. лв., бюджетът трябва да иска 
                  само тези пари, които е дал за защита на влоговете, смята 
                  бившият квестор на Частна земеделска и инвестиционна банка. 
                  Наистина имаше някои спорни моменти за превалутираните 
                  вземания в чужда валута, обясни Олга Раева. 
                  ЧЗИБ е с отнет лиценз от март 1996 г., а шефът й Кирил Дунев 
                  бе арестуван с обвинение, че е ощетил банката. 
                  Представителят на финансовото министерство в търговете за 
                  фалиралите банки Александър Раков е и шеф на новата Агенция за 
                  държавни вземания. В момента той работи върху правилника на 
                  институцията. 
                  До вчера нямаше информация дали синдиците на Първа частна 
                  банка са взели решение за съдбата й. За нея освен финансовото 
                  министерство кандидатства и фирмата "Йорсет". Финансите искат 
                  да купят най-голямата затворена частна банка по същата 
                  изпитана схема като платят не с реални пари, а с прихващане на 
                  вземането си. Съдът не призна сделката, синдиците ще трябва да 
                  вземат решение дали да поканят втория кандидат да плати за 
                  банката реални пари.



