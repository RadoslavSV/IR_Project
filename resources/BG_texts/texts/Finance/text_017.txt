ПУБЛИКУВАНАТА информация в края на работната седмица, че Ирак е прехвърлил в Сирия оръжеен арсенал с цел укриването му от международните инспектори, провокира еуфорични покупки на американски държавни облигации от страна на инвеститорите. Само в петък доходността на американските 10-годишни облигации падна от 4 на 3.94%, съответно цената отбеляза покачване. Според аналитиците на една от най-големите холандски банки - Rabobank, eвентуалните военни действия са дисконтирани от пазара и в рамките на 3 месеца инвеститорите ще преалокират своите средства обратно в акции. Анализаторите очакват спад в цените на американските 10-годишни облигации до ниво на доходност от 4.50%. Техният съвет е към преминаване на кешови позиции с оглед да се избегне рискът при евентуално покачване на лихвите в САЩ с повече от 0.5% през септември. 
При такъв евентуален сценарий неминуемо потърпевши ще бъдат и нововъзникващите пазари. Покупката на български глобални облигации на текущите нива носи значителен риск. В подкрепа на това е красноречивият факт, че през изтеклата седмица сделките бяха единични. Глобалните облигации с падеж 2015 г., деноминирани в долари, останаха на нивата от предходната седмица от 113 долара при номинал 100. Тези с падеж 2013 г., деноминирани в евро, бяха заковани на нивото от 109.00 евро при номинал 100. 
МВФ гласува помощ от 6.78 млрд. USD за Аржентина, каквито бяха и пазарните очаквания. Това е краткосрочна помощ, целяща да покрие най-вече задълженията на страна към международните институции в рамките на следващите 5-6 месеца. От централата на фонда заявиха, че по-дългосрочно споразумение ще бъде направено след април, когато ще бъде избрано новото правителство. 
Най-търгуваните бразилски облигации - С-bond, отбелязаха незначителна корекция в цената си, приключвайки на нива от 67.00 цента за долар. През миналата година дефицитът в пенсионната система надхвърли 11 млрд. USD. Пенсионната реформа и данъчната система са двата основни аспекта, върху които се е концентрирало правителството на президента Лула. И двата проекта ще бъдат внесени за разглеждане в Конгреса в края на март, ако бъдат одобрени, се очаква рязък спад на лихвените нива в Бразилия и в този смисъл ускоряване на икономическия растеж. 

