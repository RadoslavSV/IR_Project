АЛЕКСИ АНДОНОВ, УПРАВИТЕЛ НА ИНВЕСТИЦИОНЕН ФОНД ВИТОША, БУДАПЕЩА  


 
А България и българския капиталов пазар 2002 беше доста интересна и много противоречива година. Ако започнем с положителните събития от отминалите 12 месеца, най-напред трябва да отбележим поканата за членство в НАТО и определянето на дата за членство в ЕС. Тези две събития със сигурност ще останат в българската история и ще бъдат определящи за икономическото и културното развитие на страната през следващите 50-100 години. Можем да бъдем горди, че за разлика от много други държави в Източна Европа в българския парламент има пълен консенсус по тези важни външнополитически приоритети. 
Позитивни и обнадеждаващи през миналата година бяха и поредицата повишения на кредитния рейтинг на страната, които се дължат предимно на строгата бюджетна политика, доброто управление на външния дълг и приближаващото членство в НАТО и ЕС. Успешното управление на държавните финанси беше признато и от авторитетното списание Еuromoney чрез избирането на Милен Велчев за министър на финансите за 2002 г. Това е най-високото признание, получавано някога от български политик за неговата професионална работа. 
 
2002 Г. БЕ СРАВНИТЕЛНО УСПЕШНА ЗА БОРСАТА 
За участниците на българския капиталов пазар 2002 г. също беше сравнително успешна. Въпреки ниските обороти на фондовата борса и отлагането на приватизацията чрез публично предлагане на акции SОFIХ стремително се покачваше и в крайна сметка се нареди сред индексите с най-висок ръст за годината в цял свят. Този ръст обаче беше генериран предимно от изкупуването на акции от мажоритарните собственици и спекулативен интерес от страна на вътрешни инвеститори. Независимо от това можем да кажем, че БФБ-София започва да придобива все повече вид на нормална борса. Особено ефективно започна да се развива стартиралият през септември пазар на компенсаторни инструменти. Той доказа на песимистите, че има ли ресурси, с които да се търгува, ще има и ликвидност. 
За съжаление повечето позитивни новини от отминалата година завършват дотук, а списъкът на негативните събития в голяма степен ги неутрализира. Кои бяха негативните събития през 2002 г.? 
 
РЕВОЛЮЦИЯТА НА КАПИТАЛОВИЯ ПАЗАР НЕ СЕ СЪСТОЯ 
Въпреки големия ръст на борсовия индекс и предизборните обещания за "революция на капиталовия пазар" революцията така и не се състоя. Както са тръгнали нещата, през 2003 г. можем да бъдем свидетели единствено на епизодичен интерес от страна на чужди инвеститори към българския пазар, и то само при условие че не се отложи завинаги борсовото предлагане на малки миноритарни дялове от БТК, ДСК и т. н. Развитие безспорно има и ще има, но то ще бъде бавно, мъчително и в никакъв случай революционно. Шансовете да догоним Унгария, Полша, Русия или Чехия в областта на капиталовите пазари засега са близки до нулата. 
Много е жалко, че поредното българско правителство не може да разбере една азбучна истина - добре функционираща пазарна икономика не може да съществува без добре функциониращ пазар на труда, на стоките и услугите и на капиталите. Ако дори само един от тези пазари не функционира добре, от това страда цялата икономика и значително се забавя нейният растеж. 
Типично за мисленето и на новите управляващи беше изказването на Милко Ковачев по време на заключителната среща на миналогодишния Български Великден. "Ние ще изпълним поетите ангажименти към участниците на капиталовия пазар", заяви тогава министърът. Господин Ковачев, кога ще разберете, че борсовата приватизация не е някакъв социален ангажимент?! И че развитието на капиталовите пазари би трябвало да е стратегическа цел на българското правителство, както е във всяка страна с развита пазарна икономика! 
 
СЪДЕБНАТА СИСТЕМА И КЛИМАТЪТ ЗА ИНВЕСТИЦИИ 
През 2002 г. проблеми имаше не само с борсовата приватизация, но и с продажбата на мажоритарни дялове от стратегически инвеститори. Безпрецедентната намеса на съдебната власт в сделките с Булгартабак холдинг и БТК нанесе огромни щети на инвестиционния климат в страната. Очевадно политическите решения на съда, който отсъжда по целесъобразност вместо по законосъобразност, поставиха под въпрос независимостта на цялата българска съдебна система и вероятно ще изгонят голяма част от сериозните чужди инвеститори. За съжаление подобен климат благоприятства предимно навлизането на мафиотски и полумафиотски капитали. Ситуацията беше допълнително утежнена от неадекватната реакция на управляващите, които се опитаха чрез слабо подготвени и съмнителни промени на законодателството да "спасят" положението. Положението обаче не е чак толкова опасно и въпреки евентуалните проблеми с ЕС и НАТО членството ни няма да е застрашено. Лошото в случая е, че ако перефразираме популярното изказване на Ахмед Доган, пътят на България към ЕС вероятно ще мине през Сицилия, където и до ден днешен не са решили проблема с преплитането на политиката, съдебната власт и мафията... 
