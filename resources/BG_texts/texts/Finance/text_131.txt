Опияняващ оптимизъм
КРАСИМИР АТАНАСОВ, ОББ 9/2 - 15:21 ч.

   

След изваждането на показ на отчетите на публичните ни дружества до корекция все пак се достигна, но едва забележима. Единствено във вторник SОFIХ слезе под нивото 210. В следващите няколко дена до петък той успя да си върне позициите от предходната седмица и затвори на 211.36. Дозата доверие явно никак не се е изчерпила, дори напротив инвеститорите вярват, че има само една посока, в която ще върви пазарът. 

Тютюневите дружества отново дадоха сериозна заявка за основен стожер на позитивния пазарен тренд. "Булгартабак холдинг" бе в основата на тютюневата магия, като атакува нивото 26 лв. и успя да се закрепи там и до голяма степен да се задържи на високи нива основно с помощта на банка, купуваща за чуждестранен инвеститор. "Благоевград БТ" се застопори на 26.25 лв. и не искаше да мръдне оттам, подобно поведение имаше и "София БТ", но с цена от 30 лв. 

"Албена" бавно си проправяше път към нивата от 13 лв. за акция. Упоритостта й бе възнаградена, като в петък цената достигна 13.21 лв, а предлагането силно отъня. Нивата от 14 лв. за акция предстоят да бъдат атакувани през следващата седмица. "Слънчев бряг" не се включи активно на пазара през седмицата и цената му не се отклоняваше съществено от 24.50 лв. Съвсем очаквано "Златни пясъци" претърпя корекция надолу, но 20 ст. на фона на цена от над 7 лв. за акция бе почти незабележимо. Едва ли някой инвеститор се е надявал на по-различни отчети от дружеството и нормално курортът не загуби много от стойността си. 

"ЛУКойл Нефтохим" остава непоколебим и твърдо си седи на кота 8 лв. за акция. Другарят му "Петрол" задържа цената 16.50 лв. през седмицата, но търговията бе доста ограничена, инвеститорите не искат да рискуват с позицията, откакто една банка купуваше на ниво 17.81 лв. В страни от основните компании две дружества се откроиха с активна търговия - "Капитан Дядо Никола" и "Оргахим". Последната набира скорост и от 8 лв. доскоро вече атакува 11 лв. за акция, а акциите на "Капитан Дядо Никола" бяха активно търгувани на нива от 5 лв. 

При компенсаторните книжа нещата бяха леко обърнати. Независимо от определено позитивните новини през седмицата, най-вече на законодателната сцена, книжата слязоха до нива 23.50%. Все още неяснотите и най-вероятното атакуване на приетите поправки в Закона за приватизация възпират инвеститорите от вярата в книжата и техния потенциал. Компенсаторките трайно слязоха под 24%, а в някои моменти и под 23.50%. Продавачи под 24% имаше, и то на по-сериозни номинали, което може да задържи книжата в тези граници. Пазарът е твърде динамичен и се наглася бързо в различни посоки зависимо от търсенето. В случая е по-вероятно книжата да се качат над 24%, отколкото да слязат под 23%. 

