КАТО гладен кон на празна ясла българският капиталов пазар влезе в поредната /вече пета/ година на принудителни пости с ролята на страничен наблюдател на икономическия живот в страната. Вместо сочни късове от големи и атрактивни компании в държавната хранилка за пореден път се въргалят единствено неизпълнени предизборни обещания за мащабна борсова приватизация и пожълтяват програмни намерения за стимулиране на търговията с ценни книжа. 
Един от основните упреци към правителството на ОДС, с който поколението на юпитата навлезе в българската политика,беше липсата на модерно мислене за важността на добре функциониращия капиталов пазар и недоведената докрай програма за публично предлагане на държавни пакети от акции. "Процедурите по листване на най-големите предприятия на борсата отнемат няколко месеца, не години или цял управленски мандат", критикуваше предишната власт сегашният вицепремиер и министър на икономиката Николай Василев. Сякаш по ирония на съдбата изминалата година и половина от управлението на царската партия не стигна дори да стартира голямата борсова приватизация, но се оказа достатъчна, за да се "замрази" дебютът на новите български "сини чипове". 
Всъщност реформата на капиталовия пазар стартира ентусиазирано още в първите месеци от управлението на НДСВ. Промените на нормативната уредба в тази област станаха вторият икономически закон, внесен в парламента от екипа на министър Василев. С него се наложи усмирителна риза на крадливите мениджъри и мажоритарни акционери в публичните дружества у нас. През м. г. бе премахнат данъкът върху капиталовите печалби от сделки на фондовата борса. Прие се закон за сделките с компенсаторни инструменти, който обвърза решаването на наследените реституционни проблеми с процеса на борсова приватизация. 
Именно публичното предлагане на държавни пакети от акции на големи компании се превърна в ахилесовата пета на иначе добре скроената стратегия за развитие на капиталовия пазар. Ангажиментът за листване на последните държавни гиганти на родната борса беше сред малкото изпълними предизборни обещания. Въпреки че залегнаха в програмата за управление на новото правителство и дори в редица негови решения от изминалия период, добрите намерения се задушиха в прегръдките на организираната вътрешнопартийна опозиция, безразличния административен апарат и успешно прокараните частни интереси. Накрая остана усещането, че "революцията" на капиталовия пазар е поредният лозунг, скрит от своите знаменосци в килера на изпълнителната власт. 
