АЛЕКСАНДЪР Л. НИКОЛОВ, ТЕХНИЧЕСКИ АНАЛИЗАТОР В КАРОЛ АД - ИНВЕСТИЦИОНЕН ПОСРЕДНИК  

 
 
ВСИЧКИ основни борсови индекси в САЩ /Dow Jones Industrial, S&Р500 и NАSDАQ/ завършиха януари по-ниско, отколкото го започнаха и с това дадоха негативен тон на търговията и през 2003 г. Спадът през последната седмица бе доста начупен, като през по-голямата част от времето индексите се движеха настрани. Най-интересният факт е, че въпреки силното поевтиняване от 15 януари досега анализаторите остават в огромното си мнозинство позитивно настроени за пазара. Последните данни от петък показват близо 51% бикове и само 26% мечки сред 100-те най-четени анализатори. Съотношението бикове/мечки сега е по-голямо дори от това на 15 януари, когато NАSDАQ и Dow Jones Industrial бяха 10% по-високо. Такова настроение е характерно по-скоро за върховете, отколкото за дъната и е ясен индикатор, че по-нататъшни агресивни разпродажби през февруари и март предстоят. 
Текущо пазарът се намира на критично ниво. Ако нивата 1290 пункта при NАSDАQ и 835 пункта при S&Р500 издържат в близките дни, е възможно да видим силно краткотрайно поскъпване /една-две седмици/, което дори да ни доближи до върховете от средата на януари. Дори и в този случай обаче поскъпването само ще "развърже" условията на свръхпродажби, които съществуват в момента, и ще бъде последвано от много силен натиск надолу, който ще ни откара под дъната от октомври м. г. Пробив под 1290 пункта при NАSDАQ по всяко време ще потвърди, че предстои незабавно сгромолясване към 1190 точки, преди да видим скромно възстановяване. 
През отминалата седмица Федералният резерв на САЩ остави лихвените проценти непроменени. Това всъщност не е никаква изненада предвид на факта, че дисконтната лихва е 0.75% и по-нататъшното й намаляване започва да става теоретически невъзможно /лихвите не може да паднат под 0%/. Централните банкери като че ли започват да разбират безсилието си, породено от това, че вече няма как да осъществяват парична политика. След като минималните задължителни резерви за търговските банки бяха намалени до 0%, сега и дисконтната лихва е вече близо до това ниво. Практически Фед вече няма как да упражнява влияние върху икономиката и пазарите, макар че очевидно и досега такова влияние практически нямаше. Затова оттук нататък все повече ще чуваме от централните банкери на САЩ, че "рисковете за инфлация и дефлация са балансирани", колкото и абсурдно да звучи това от гледна точка на елементарната логика. 
От акциите, които следим, за отбелязване е поевтиняването на Сisco Systems през изминалата седмица, което в голяма степен потвърди очакванията ни за оформен връх тук. Ключовото ниво отгоре продължава да бъде 15.50 USD и докато сме под него, следва да считаме тренда за низходящ с цел 8 USD до 2-3 месеца. Както и предположихме, Еxxon Мobil намери добра подкрепа около нивото от 31 USD/акция и оттам поскъпна с почти 10%. Тук най-вероятно движението от последните 7-8 месеца се развива в триъгълник с ключови нива 31 USD отдолу и 36 USD отгоре. Наблюдавайте за пробив на някое от тези нива, тъй като най-вероятно движението впоследствие ще бъде силно и рязко. 
Силно се влоши техническата фигура при акциите на Сitigroup. Ако цените бързо не се върнат над 36 USD, шансовете са големи да видим 15-20% поевтиняване от текущите нива. Поскъпване над 36 USD поне временно ще охлаби натиска надолу, макар че дългосрочният тренд си остава твърдо низходящ. 
