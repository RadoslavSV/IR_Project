РЕГУЛАТОРИТЕ ОТЛАГАТ РАЗПРОДАЖБИТЕ НА АКЦИИ  


 
 
ИНВЕСТИТОРИТЕ във Великобритания посрещнаха радушно през вчерашния ден мерките от британския регулаторен орган за контрол на финансовите услуги, които намалиха ограниченията при продажби на акции от животозастрахователните компании. Индексът FТSЕ 100 отчете положителните настроения на играчите още при отварянето на пазара вчера. Акциите на листваните в Ню Йорк британски компании поскъпнаха още в края на миналата седмица, след като регулаторите оповестиха намеренията си за промяна на условията за изчисляване на платежоспособността в сектора. FSА предпочете да направи изявлението си след края на търговията в петък, за да се избегне прекалено рязка реакция на пазарите. В Ню Йорк GlaxoSmithКline приключи сесията с покачване от 6.8%, Vodafone с ръст от 4.1%, а ВР с 4%. 
Застрахователите бяха подхванати здраво от приливната вълна в понеделник. Аviva се катапултира с 10.8 през първия половин час на търговията, Royal&Sun Аlliance скочи с 9.9%, а пазарната капитализация на Рrudential се увеличи с 8.8%. Банките също се възползваха от подобрената пазарна конюнктура Lloyds ТSВ и Аbbey National се качиха съответно със 7.2 и 5.7%. И по-малките застрахователни компании поскъпваха в тон с водещите в сектора. Вritannic Group, която през миналата седмица стресира пазарите с изявлението, че продължаващият спад на FТSЕ 100 ще доведе до сериозни проблеми с платежоспособността на компанията, успя да навакса част от разпродажбите досега с ръст от 8% вчера. 
Затрудненията на застрахователните компании, част от активите на които са инвестирани в акции, идват от сериозните загуби на борсите в Европа и САЩ. Британските книжа например отчетоха 11 поредни сесии на спад, а FТSЕ 100 загуби 9.5% през януари. През последните три години животозастрахователите на Острова намалиха експозициите си в акции от 60 на 35%. Според разпоредбите на FSА много компании трябваше да продадат от своите акции, за да изпълнят изискванията за платежоспособност. При това те трябваше да се освободят от позициите си на нива, които са най-ниски за последните шест години. Освен огромните загуби за застрахователите от разликата в котировките при покупката и продажбата на фондовата борса съществуваха сериозни рискове от завъртането на спиралата на допълнителните разпродажби. Решението на регулаторния орган ще позволява на компаниите да задържат позициите си в акции, докато това не стане рисково за клиентите им. 
Анализаторите очакваха коментарите по решението на FSА да се трансформира в покачване на британските акции през тази седмица. Възстановяването обаче може да премине в "маскарад", прикриващ сериозните проблеми на компаниите, които няма да се разрешат от мерките на регулаторите. Когато през миналата седмица FТSЕ 100 слезе под ключовото равнище от 3400 пункта, хедж фондовете побързаха да заложат на късите позиции на акциите на животозастрахователните компании във Великобритания. Тази техника на търговия на борсите позволява да се извличат печалби от спада на котировките, когато покриването на късите позиции става при по-ниски цени. Хедж фондовете се очаква да затварят позициите в сектора, а това допълнително ще стимулира ръста на котировките на компаниите. 
