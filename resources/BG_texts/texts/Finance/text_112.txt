ФЕДЕРАЛНИЯТ РЕЗЕРВ И БУШ ВЯРВАТ В БЪРЗОТО СЛЕДВОЕННО ВЪЗСТАНОВЯВАНЕ 

АЛЕКСАНДЪР ЛЕКОВ, NОВЕL АDVISОRS S. А.  

 
ПРЕЗ изминалата седмица цените на американските акции продължиха да се понижават. Индексът NАSDАQ се понижи с 1.6% до 1320.91 пункта, S&Р 500 загуби 0.7% при стойност 855.70, а Dow Jones падна с 1% до 8053.81 точки. За съжаление направената от нас прогноза в края на миналата година се оказа вярна - 2003 г. остана без януарски ефект на Wall Street. От 1950 г. това се е случвало само 10 пъти. По правило представянето на пазара през първия месец на годината се счита за benchmark. Какъвто е януари, такава е и цялата година. За 52 години има регистрирани само 4 изключения! Такава е статистиката и Wall Street вярва в нея. 
 
На срещата в Давос миналата седмица бяха чути много интересни изказвания, които отразяват настроенията на топмениджъри и инвеститори на фондовите пазари. Джордж Сорос похвали икономическото развитие на САЩ през последните две тримесечия и предположи, че щом Иракската криза отмине, настроенията по световните пазари ще се нормализират и големите залози отново ще са факт. Бил Гейтс /Мicrosoft/ подчерта липсата на тренд в потреблението на високотехнологични продукти. Майкъл Дел /Dell/ и Джон Чембърс /Сisco/ не виждат сериозен скок на продажбите през 2003 г., но се съгласяват, че икономиката на САЩ е ОК и нещата вървят в правилната посока. Единствено изказването на Лари Елисън /Оracle/ стои някак си екзотично със своята категоричност. Оracle очаква "експлозивно повишение на печалбите за 2003 г." при 15-20% ръст на нетните продажби. 
Като цяло през миналата седмица пазарите имаха прекалено много макроикономическа информация за анализиране и отделиха минимално внимание на микроанонсите. Безспорно докладът на Ханс Блик се очакваше с огромно нетърпение. Според военните инспектори Ирак и за секунда не си е помислял да се разоръжи. Има доказателства, че Саддам разработва VХ нервнопаралитични газове и антракс. Разположил е ракети по територията си в нарушение на резолюциите на ООН и е напреднал сериозно в програмите за създаване на оръжия за масово поразяване. Нищо конкретно нямаше в този доклад, но категоричността в традиционното обръщение на президента Буш е доказателство за наличието на факти, които ще бъдат оповестени съвсем скоро пред световната общественост. Буш се представи добре и успя да убеди борсовите играчи "да не променят" драматично инвестиционното си поведение. Звучи цинично, но за парите е важно да има яснота в посланията. Война ще има въпреки колебливостта на съюзниците, въпреки пацифизма. САЩ инвестират милиарди долари в своята сигурност /ракетен щит, нови високотехнологични оръжия, разширяване на ареала на влияние/ и няма да направят компромис. 
От макроанонсите през седмицата традиционно беше отделено най-голямо внимание на срещата на FОМС. Централните банкери оставиха лихвата на 41-годишния минимум от 1.25%. Мотивацията на това решение е свързана с геополитическите рискове и цената на петрола. Когато те отминат, икономиката, базирана на повишаващата се продуктивност, ще съумее отново да се изправи на крака. Проблемът, който упорито се премълчава, е свързан с дефлационния натиск. Очаква се Фед да започне да изкупува обратно съкровищни облигации, за да нетира спада на цените на стоките. След решението на Фед доларът се стабилизира, но целта от 1.10 USD за евро остава в сила. Трендът е стабилен и фундаментално обоснован. Дори изказванията на новия финансов министър Джон Сноу за приемственост в политиката на силен долар не успяха да разсеят пазара. БВП за четвъртото тримесечие се покачва с 0.7%. Новите заводски поръчки растат с 0.2% при консенсус 1%. Личните доходи растат с 0.4% при релативен ръст на потреблението от 0.9%. Сonsumer confidence за януари спада до 79 точки, но бие консенсуса. Обобщено, инвеститорите не видяха сериозни разминавания в изобилието от информация. Икономиката се стабилизира, макар и бавно. 
На микрониво АОL и Аpplied materials са топ разочарованията. АОL би всички рекорди с тези 98 млрд. USD годишна загуба, а Аpplied отчетоха срив в поръчките за първото тримесечие от 35%. Когато най-големият производител на оборудване за производство на чипове каже подобно нещо, пазарите замръзват, защото то означава липса на капиталови инвестиции и стагнация в бранша, в който оперират Intel, АМD, Тexas Instruments, Хilinx и т. н. 
 
Смъртта на седемте астронавти в совалката "Колумбия" е просто голяма човешка трагедия и за разлика от терористичните удари няма да се отрази на Wall Street. През новата седмица картината на пазара едва ли ще се промени. Цените ще тестват нови, по-ниски нива. Графиките са позиционирани за големия спад, фигурите са затворени. В тази ситуация едва ли е необходимо да се говори за някакви алтернативи, такива просто няма. Бичи настроените инвеститори ще чакат цените да паднат достатъчно, за да купуват, а тези, които са "на късо", ще правят пари, докато кризата в Ирак приключи. 
