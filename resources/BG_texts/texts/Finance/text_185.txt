Само 0.31 остават до ниво от 230 за SОFIХ
ХРИСТО ГАНЧЕВ, ИП "БРОКЕРС ГРУП" 19/2 - 18:11 ч.

   
Търговията с ценни книжа и компенсаторни инструменти набира все по-голяма скорост през последните няколко седмици. Имот или ценни книжа е въпросът, който все по-често си задават притежателите на “дълги” пари, които са огорчени от низходящото движение на щатския долар. Търговската система на БФБ - София, регистрира обем от 572 813.24 лева при 264 сделки. Въпреки че не е правена корекция на индекса SОFIХ, в който засега участват едва девет компании, той напредва плавно към 250 пункта. “Химко”АД ескалира плавно към 0.21 лв. за акциия при обем от 16 500 броя на фона на липсващото бъдеще за компанията. Въпреки това инвеститорите на тези нива почти няма какво да загубят. 

“Албена”АД засега се задържа на нива от 14.44 лв до 14.70 лв. за акция при обеми от 4227 акции, докато “Албена инвест холдинг”АД отбеляза покачване с близо 5% при обем от 8998 броя на нива от 1.54 лв. до 1.70 лв. за акция. “Петрол”АД, или компанията която се очертава и като собственик на “Евробанк”АД по последни данни, изненада инвеститорите със резките колебания на цените си през последните две седмици. Цената достигна 25 лв. при изтъргувани 1078 акции за деня. Тези, които успяха да се включат в акцията, реализираха до 37% доходност. Липсата на оферти продава при “Синергон холдинг” АД наложи покачване на котировките купува до 1.08 лв. за акция. Изтъргуваният обем по тази позиция е 900 броя при цени от 1.06 лв. до 1.18 лв. за акция. “Лукойл Нефтохим” АД засега се задържа от 8.33 лв. до 8.70 лв. за акция при обем от 653 акции и отбеляза покачване с 1.5%. 

Въпреки високата счетоводна стойност от 57 лв. “Благоевград БТ” АД, макар и плавно добави нови 0.34%. Изтъргуваният обем възлиза на 385 броя при цени от 31 лв. до 31.70 лв. за акция. “БТ холдинг”АД приключи на нива от 27-27.3 лв. за обем от 250 акции. Акциите на “Оргахим”АД продъжават да бъдат атрактивни за инвеститорите и след общото събрание, което гласува овластяване на управителните органи за разпоредителни сделки по чл. 114 от ЗППЦК. Съгласно взетото решение ще бъде прехвърлено изцяло производството на смоли от румънското предприятие “Поли колор” във “Оргахим”АД, като румънското предприятие ще се снабдява с тези продукти от българското. “Поли колор” е мажоритарен собственик на “Оргахим” АД. 

Въпросното решение е прието с оглед по-ниската себестойност на продуктите. До настоящия момент двете компании са работили с 30% от мощностите и решението цели намаляване на фиксираните разходи до 40% при бъдещ експорт за около 3.5 млн. евро и разширяване на продуктовата гама за русенското предприятие. Изтъргувани бяха 271 броя при цени от 11.56 лв. до 12 лв. за акция. 

Еуфорията около най-добре структурирания фонд засега - “Доверие обединен холдинг” АД продължава, като кръгът на купувачите постепенно се разширява и покрай предварително договорените сделки успяват да се включат и други инвестиционни посредници. Изтъргуваните акции по тази позиция достигнаха 85 204 броя при цени от 1.25 лв. до 1.50 лв., като предлагането почти липсваше в края на сесията. В четвъртък беше последната възможност на купувачите на акции на “Пампорово”АД да участват в увеличението на капитала на дружеството. 

Изтъргуваха се 3500 бр. акции при цена от 5 лева за акция. 

Компенсаторните инструменти като цяло се задържаха при ценовите нива от сряда. Номинал от 340 000 компенсаторни записи беше изтъргуван при среднопретеглена цена от 24.09%, или понижение с 0.62%, номинал от 202 980 GКZ се продаде на среднопретеглена цена от 24.24%, или покачване с 0.54%. Поименните компенсационни бонове се търгуваха с понижение с 0.04% спрямо цените от вчера при номинал от 388 299. Общо изтъргуваното количество на компенсаторния ресурс не надхвърли номинал от 1 000 000. 
