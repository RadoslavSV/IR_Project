АЛЕКСАНДЪР Л. НИКОЛОВ, ТЕХНИЧЕСКИ АНАЛИЗАТОРВ КАРОЛ АД - ИНВЕСТИЦИОНЕН ПОСРЕДНИК  


 
2002 г. се оказа третата поредна година, в която американският фондов пазар завърши надолу. Заключителните числа за годината за основните индекси са следните: Dow Jones Industrial загуби 16.7%, S&Р500 е с 23.3% надолу, а NАSDАQ е на червено с 31.5%. След низходящия пазар от 1939-1941 г. сегашните три поредни години на спад се случват за първи път. По-важното е, че големият срив от 1929-1932 г., откарал Dow Jones 89% по-ниско от историческия му връх, бе четиригодишен. Това означава, че 2003 г. е критична година: ако тя завърши надолу, продължителността на низходящия пазар 
/с движение настрани/ ще бъде повече от 20 години. Все пак основният ми анализ предполага през настоящата година да бъде формирано солидно дъно, което да доведе до 3-4-годишно поскъпване като част от 12-16-годишно движение настрани, започнало от 2000 г. 
През цялото време на низходящия пазар от 2000 г. досега водещите анализатори и икономисти в света останаха с позитивна нагласа и предсказваха, че всеки момент борсовите индекси ще се изстрелят нагоре и ще направят нови исторически върхове. За пример ще посоча анкетата на 22-ма топексперти в сп. Wall Street Week. В началото на 2001 г. те прогнозираха, че в края на същата година индексът Dow Jones ще завърши между 11400 и 12300 пункта. В действителност индексът завърши на 10021 пункта. През 2002 г. същите топексперти прогнозираха, че Dow Jones ще завърши между 10750 и 12100 точки. Последната стойност за 2002 г. бе 8341 точки. Както добре се вижда, експертите се разминават с повече от 20% от действителността. При това нито един от тях не е очаквал низходящ пазар. За съжаление към момента все още не разполагаме с техните очаквания за 2003 г., което в значителна степен би улеснило и нашата прогноза. Анализът ни обаче сочи следните нива като най-вероятни дъна на основните борсови индекси през 2003 г. 
/тези дъна би следвало да се постигнат в средата на годината, след като дългосрочният низходящ тренд се поднови в края на януари/: 
Технологичният индекс NАSDАQ очаквам да стане трицифрено число и да формира по-солидно дъно около 900 пункта, S&Р500 - около 600, а Dow Jones Industrial - около 6000. Предвид еуфорията на Уолстрийт в момента, според която на 10 октомври м. г. е постигнато дългосрочно дъно, горните нива вероятно изглеждат смешно и странно, но точно така са изглеждали и прогнозите за движение надолу през 2001 и 2002 г. в очите на повечето инвеститори и водещи специалисти. 
В началото на септември 2000 г. започнахме да следим американския фондов пазар на страниците на в. ПАРИ и още тогава прогнозирахме силно нeколкогодишно поевтиняване на борсовите индекси. Тъй като обикновеният инвеститор обаче не играе на борсови индекси, а предимно на акции, започнахме да следим и хипотетичен портфейл от 10-те най-големи американски акции /към септември 2000 г./. Целта ни беше да видим как ще се държат по време на низходящ пазар акциите на най-големите компании, които не без основание тогава се наричаха сини чипове. Към края на 2002 г. равносметката от стратегията "купи и дръж", която все още е много популярна сред инвеститорите, е следната: всичките 10 акции са загубили от септември 2000 г. досега, като някои от тях направо са претърпели срив: Сisco Systems е надолу със 79%, Intel - със 76%, Оracle - със 75%, а най-голямата компания в света General Еlectric губи дотук близо 60% от стойността си. Портфейлът ни стартира с хипотетични 10 000 USD капитал, сега стойността му е 5632 USD. Тук искам да обърна внимание на факта, че от 2000 г. досега има един-единствен пазар, който изживява силен възходящ тренд: парите в брой. Всеки, който е запазил парите си през 2000-2002 г., сега е в състояние да купи много повече акции, отколкото преди една, две или три години. При дъното, което очакваме през 2003 г., покупателната сила на парите, които сега се държат в брой, ще нарасне още повече. 
