ЩЕ БЪДА РАЗОЧАРОВАН, АКО ИМА ПОЛИТИЧЕСКА ПОРЪЧКА ЗА ИЗБОРА НА НОВИЯ ШЕФ НА КАСАТА 

С ПРОФ. ГЕНЧО НАЧЕВ, ЧЛЕН НА УС НА НАЦИОНАЛНАТА ЗДРАВНООСИГУРИТЕЛНА КАСА, РАЗГОВАРЯ ВАЛЕНТИН ГЕОРГИЕВ  

ПРОФ. НАЧЕВ, ПРЕДИ ДНИ ЧЛЕНОВЕ НА ПАРЛАМЕНТАРНАТА КОМИСИЯ ПО ЗДРАВЕОПАЗВАНЕ ОТ НДСВ АЛАРМИРАХА, ЧЕ ЗДРАВНАТА КАСА И НЯКОИ РАЙОННИ КАСИ СА ПРЕД ФАЛИТ. КАКВА Е ИСТИНАТА? 
- Ами нека тези депутати обяснят какво точно са имали предвид. Касата не е пред фалит. Тя има бюджет, който е приет със закон от същите тези депутати и който тя е длъжна да изпълнява. Според този закон за бюджета за лекарства през т. г. трябва да се изразходят 162 млн. лв., което значи, че трябва да се предприемат сериозни рестриктивни мерки в заплащането на лекарства за домашно лечение на хронично болните. Дори да вземем и малкия резерв, който има възможност по преценка и с нареждане на УС да се използва за заплащане на една или друга медицинска услуга, парите пак ще бъдат недостатъчни да покрият стойността на лекарствата, които се заплащаха досега. Затова вече предприехме някои спешни мерки, които на първо време, преди подписването на Националния рамков договор, да доведат до строго харчене на парите за лекарства. 
 
ДОСТАТЪЧНИ ЛИ СА ТЕЗИ РЕСТРИКЦИИ? КАКВО ДРУГО СЕ ОБМИСЛЯ ЗА НАМАЛЯВАНЕ НА РАЗХОДИТЕ? 
- Направихме и нова методика за договаряне и определяне на цената на лекарствата, които касата ще възстановява напълно или частично. Тя вече мина и бе одобрена в комисията по прозрачност. Въз основа на тази методика в края на годината ще можем да се вместим в бюджета, определен със закона. Същата ще влезе в сила с подписването на рамковото споразумение. Според някои от основните й принципи ще има още едно, второ ограничение на средствата. По-конкретно - ще въведем пределна стойност на медикаментозното лечение по диагнози, която касата ще плаща. Всичко над тази стойност ще се поема от пациента. 
Ясно съзнаваме какво означава всичко това - създаване на напрежение сред хората, защото спираш да плащаш нещо, което досега си плащал. Но обществото трябва да знае, че при този бюджет, който ни е отпуснат, другояче не може да бъде. Правим постъпки и имаме идеи как да осигурим допълнителни средства за лекарства, но засега няма нищо сигурно. 
 
ОБМИСЛЯЛИ ЛИ СТЕ ДА ИНВЕСТИРАТЕ СРЕДСТВА ОТ РЕЗЕРВА НА КАСАТА В ЦЕННИ КНИЖА ИЛИ В ДЪЛГОВИ ИНСТРУМЕНТИ, ЗА ДА СЕ УВЕЛИЧАТ ПРИХОДИТЕ НА НЗОК? 
- Естествено. Мислили сме и по този въпрос по отношение на формирания преходен остатък на касата, който е сериозна сума от около 800 млн. лв., да не бъде само на влог в БНБ и да носи определена лихва за определен период, а да се инвестира в държавни ценни книжа или други финансови лостове, които да носят по-голяма печалба. Тук обаче трябва да се съчетават две неща. На първо място, 
сигурността, която трябва да имаме, защото финансовите операции, които се извършват с тези пари от преходния остатък, не може да бъдат подлагани на риск 
Това са парите на здравноосигурените лица и представете си какво би станало, ако те бъдат загубени. Затова трябва да се намери балансът между сигурността и съответната доходност. Разисквахме този въпрос в УС и ще продължим да го обсъждаме, защото тук става дума и за законови възможности. С последния бюджет всички тези пари влизат в една обща сметка на Министерството на финансите, въпреки че са разпределени по пера. Тези пари в преходния остатък са си на касата, но се обслужват от обща сметка на МФ. Бих допълнил и това, че председателят на УС на касата Кирил Ананиев е и зам.-министър на финансите, което е добра предпоставка за работа в тази насока. Логично е да се използват всички възможни финансови лостове за повишаване на доходността на този преходен остатък. 
 
МОЖЕ ЛИ ДА СЕ ИЗПОЛЗВАТ ПАРИТЕ ОТ ТОЗИ РЕЗЕРВ ЗА ПОКРИВАНЕ НА ДЕФИЦИТА ОТ СРЕДСТВА В КАСАТА И КОЙ ТРЯБВА ДА ГО РАЗРЕШИ? 
- Принципно може, но само с решение на Народното събрание. Това би означавало актуализация на бюджета. Тези средства не са в прерогативите и във възможностите на УС. 
 
ПРЕГОВАРЯ СЕ ПО НАЦИОНАЛНИЯ РАМКОВ ДОГОВОР ЗА 2003 ЗА БОЛНИЧНАТА ПОМОЩ. ОСВЕН ПРИ ЛЕКАРСТВАТА ИМА ЛИ ОПАСНОСТ ДА СЕ ПОЛУЧИ НЕДОСТИГ НА СРЕДСТВА И ЗА БОЛНИЦИТЕ, КОЕТО ЩЕ ДОВЕДЕ ДО НУЖДА ОТ РЕСТРИКЦИИ И В ТАЗИ НАСОКА? 
- Не, тук няма такава опасност. В перото за болнична дейност, за която касата заплаща, има 200 млн. лв. Те ще стигнат за покриването на определени цени при определен брой случаи по 81 клинични пътеки. Имаме статистика за реалния брой на случаите по всяка една пътека, които минават през болниците през последните 2-3 години. Слагаме 1% тенденция на евентуално увеличение на болните и съобразно реалните цени, които сме направили за тази дейност, сме калкулирали парите така, че да стигнат. Затова съм категоричен - недостиг няма да има. Тази година ще бъде много по-добра за медицинските служители в болниците. 
 
А КАК ВИЖДАТЕ ОЦЕЛЯВАНЕТО НА САМИТЕ БОЛНИЦИ? СЛЕД АКРЕДИТАЦИЯТА ИМ КОЛКО ЩЕ ОСТАНАТ И КОЛКО ЩЕ СЕ ЛИКВИДИРАТ? 
- Мога да кажа само собственото си мнение тук, защото този въпрос е по-скоро в компетенциите на министъра на здравеопазването. Според мен 
болниците трябва да бъдат оставени сами да покажат имат ли място на пазара на здравните услуги, 
или нямат Не субективно да се казва, че тази болница има акредитация нула, следователно трябва да се махне. Ако ги оставим, но при реален пазар, какъвто в момента у нас няма, тогава ще видим, плащайки за дейност с определено качество, коя болница може и коя не може да се издържа. 
 
ТОВА ОЗНАЧАВА ЛИ, ЧЕ АКРЕДИТАЦИЯТА НЕ Е ПРАВИЛНИЯТ ПОДХОД? 
- Не, напротив, тя е много добре замислена, за да покаже къде в стълбицата на оценката се намира една болница. Съвсем резервирано обаче ще кажа, че до този момент или поне в началото си акредитацията не изпълняваше задачата, за която беше въведена. Даваха се по-високи оценки от реалните, но с новите промени нещата вече се промениха. Нещо повече - допълнително ще се извърши една реакредитация за някои болници, чиито оценки са били завишени. 
 
А ЩЕ МОГАТ ЛИ БОЛНИЦИТЕ ДА СИ СЪСТАВЯТ ФИНАНСОВИТЕ ПЛАНОВЕ ЗА ГОДИНАТА, ПРИ ПОЛОЖЕНИЕ ЧЕ НОВИЯТ РАМКОВ ДОГОВОР ОЩЕ НЕ Е ГОТОВ И НЕ СЕ ЗНАЕ ДАЛИ В ПРОЦЕСА НА ПРЕГОВОРИТЕ НЯМА ДА ОТПАДНАТ НЯКОИ ОТ УСЛУГИТЕ, ЗА КОИТО КАСАТА ЩЕ ПЛАЩА? 
- Не може да има дейности, които ще отпаднат, защото са разписани в наредба на министъра на здравеопазването. Негово право е по Закона за здравното осигуряване да напише т. нар. основен пакет с дейности, в който влизат и въпросните 81 пътеки. Така че всеки мениджър, който си е поставил сериозната задача да си направи план, спокойно може да го стори. Дадени са и приблизителните цени за тези услуги и дейности. Второ, той знае на какво може да разчита от общинския, респективно от републиканския бюджет, а оттам нататък трябва да се разчита на регламентирани кешови плащания. Това точно още не е направено - да се спре с даването на пари "под масата", да се извадят тези пари на входа на болницата, откъдето ще отиват в касата срещу съответни документи. Така ще се знае, че за дадена процедура, която не се заплаща от касата и която не може да бъде покрита от републиканския или общинския бюджет, хората трябва да платят сами. Тогава и те ще могат да си правят сметката дали да се осигуряват допълнително в доброволни здравни фондове, да запазят ли две крави, или да продадат едната, а не дай си, Боже, и къщата, ако се наложи. С други думи, хората ще почнат да се грижат повече и да мислят за собственото си здраве и проблеми. 
 
ЩЕ СЕ СПАЗЯТ ЛИ СРОКОВЕТЕ ЗА ПОДПИСВАНЕТО НА НОВИЯ РАМКОВ ДОГОВОР. ДОКЪДЕ СТИГНАХА ПРЕГОВОРИТЕ? 
- Аз съм оптимист. Е, има моменти на дребнави разисквания и дискусии, но и без тях не може. Приключихме с първичната доболнична помощ и със специализираната. До една седмица очаквам да довършим и болничната помощ и ще останат въпросите за качеството, контрола и санкциите. Съборът на Лекарския съюз е на 6 и 7 март. Смятам, че веднага след него рамковото споразумение ще бъде подписано. 
 
ПРОФ. НАЧЕВ, ДО ДНИ ЩЕ СТАНЕ ИЗВЕСТНО ИМЕТО НА НОВИЯ ИЗПЪЛНИТЕЛЕН ДИРЕКТОР НА НЗОК. ВИЕ БЯХТЕ НА ПОСТА, СЕГА СТЕ В УС И В КОМИСИЯТА ПО ИЗБОРА. КАК ЩЕ КОМЕНТИРАТЕ ТВЪРДЕНИЯТА ЗА ПОЛИТИЧЕСКИ ЧАДЪР, ЗА ЛОБИРАНЕ В ПОЛЗА НА ЕДИН ИЛИ ДРУГ КАНДИДАТ И ЗА ПРЕДОПРЕДЕЛЕНОСТ НА КОНКУРСА? ЗА ДВАМА ОТ ПРЕТЕНДЕНТИТЕ ИЗЛЕЗЕ ИНФОРМАЦИЯ, ЧЕ СА РАЗСЛЕДВАНИ ЗА ФИНАНСОВИ ЗЛОУПОТРЕБИ. 
- Аз съм хирург и обичам да говоря с факти. Не знам дали има, или няма политическо решение. На мен поне никой досега не ми се е обаждал да ми го съобщи. Може да ми се обадят по-късно, не знам... Бих бил безкрайно разочарован, ако наистина има политическа поръчка. Силно се надявам, че ще оставят УС, защото той трябва да избере новия директор, да направи спокойно и обективно най-подходящия избор. 
Смятам, че и тримата кандидати са достойни. Погледнах разработките им, там наистина има доста задълбочени неща. Колкото до извършени от някои от тях престъпления или злоупотреби преди това, има си органи за доказването им, няма какво да го коментираме. Ако става дума за моралната страна на нещата, трябва да говорим за тях само ако ги има и са доказани. В България приказки много. Знаете, че е най-лесно да кажат каква е сестра ти, дори ако нямаш такава. 
 
КОИ ЩЕ СА НАЙ-ГОЛЕМИТЕ ПРЕДИЗВИКАТЕЛСТВА И НЕПОСРЕДСТВЕНИ ЗАДАЧИ ПРЕД НОВИЯ ШЕФ НА КАСАТА? 
- Първото е да изгради екип, с който той да работи. Има в касата хора, които или не желаят да работят в екип, или пък искат да работят в други екипи. Те може би трябва да напуснат, за да останат хора, които са отдадени изцяло на работата си и приемат новия директор. 
Второто предизвикателство е обявяването в двумесечен срок на конкурс за нови директори на районните здравни каси. Не е задължително, разбира се, те да бъдат сменени, но е задължително да има конкурс. Дали ще има политически назначения - не искам да отговарям на този въпрос. Всеки да се сеща. Новият директор трябва да следи и за информационната система на касата, чието ново задание приключи. 
Предстои обявяването на конкурса по заемното споразумение със СБ и определянето на фирма победител в конкурса за изпълнение на информационната система 
 
НЕИЗПОЛЗВАЕМО ЛИ Е ТОВА, КОЕТО ДОСЕГА НАПРАВИ АRЕМISSОFТ ЗА ТАЗИ СИСТЕМА? 
- В по-голямата си част е неизползваемо, а това, което може, е внедрено. Новата система ще надгради това, което съществува като даденост. Има и още нещо, което е много важно и стои пред новия директор. Иска или не иска, през юли вече ще бъдат готови българските относителни тегла на диагностично свързаните групи, което представлява новият принцип на финансиране на болничната помощ. Той ще даде възможност за реална оценка на всяка процедура в медицината. Този инструмент, който върви по линията на взаимното споразумение със СБ, ще регулира в оптимална степен финансовите отношения между здравната каса и изпълнителите на медицинска помощ. 
