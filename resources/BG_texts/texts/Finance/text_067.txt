ХОЛАНДСКИЯТ ПРЕВОЗВАЧ Е ПОРЕДНАТА ЖЕРТВА НА КРИЗАТА В АВИАЦИОННИЯ СЕКТОР  

ЧЕТВЪРТАТА по големина европейска авиокомпания - холандската КLМ, понижи прогнозите си по основните показатели за финансовата 2003 г., която приключва на 31 март, съобщи френското икономическо издание LesЕchos. 
Главните причини за сегашните по-ниски очаквания са икономическият спад и засилващата се политическа нестабилност. Те водят до свиването на обема на превозите на КLМ през третото тримесечие на финансовата 2003 г. Последните прогнози не съответстват на планираните резултати, посочиха от ръководството на КLМ, без да цитират конкретни цифри. През последното тримесечие на финансовата 2003 г. бизнесклиматът продължава да е неблагоприятен, а освен това има и фактори, свързани с геополитическата нестабилност в глобален план, заявил източник от КLМ, цитиран от в. Financial Тimes. По тези причини малко вероятно е за КLМ периодът да приключи с оперативна печалба. 
Независимо от всички неблагоприятни фактори обаче през декември 2002 г. обемът на пътническите превози на КLМ е нараснал с 11% в сравнение с декември 2001 г. Но въпреки това, когато се отчитат цялостните резултати за финансовата 2003 г., трябва да се вземат предвид твърде ниските основни показатели от предишните месеци. Те са следствие от спада в бранша след терористичните нападения срещу САЩ на 11 септември 2001 г., посочват от КLМ. 
Според някои анализатори в рамките на повече от година обемът на превозите на европейските авиокомпании е спаднал с 20%. КLМ също не прави изключение на фона на тази негативна тенденция. 
Веднага след новината за понижените финансови очаквания на КLМ акциите й се понижиха с близо 7%. /ПАРИ/ 
 
ГЛОБА 
Чистият резултат на КLМ за текущата финансова година ще бъде по-нисък от предварителните очаквания и по друга причина. Компанията ще трябва плати глоба от 157 млн. USD на италианския превозвач Аlitalia. Санкцията беше наложена след провала на преговорите между двете авиокомпании през април 2000 г., уточнява Financial Тimes. 
