ПРОЦЕСЪТ МОЖЕ ДА НАВРЕДИ НА ШАНСОВЕТЕ МУ ДА СТАНЕ ПРЕДСЕДАТЕЛ НА ЕЦБ  

ПРЕДСЕДАТЕЛЯТ на Вanque de France Жан-Клод Трише се изправи пред съда заради банков скандал отпреди десет години, съобщи Ройтерс. Процесът може да попречи на французина да стане следващият председател на Европейската централна банка /ЕЦБ/. 
60-годишният Трише ще трябва да отговаря по обвинения в прикриване на огромни загуби преди десетина година на една от най-големите банки в света - държавната тогава Сredit Lyonnais, която едва не фалира. 
Трише е един от деветимата обвиняеми по случая и е в центъра на вниманието, защото се очаква през юли да поеме председателството на ЕЦБ от холандеца Вим Дуйзенберг. Заседанията по делото ще продължат до средата на февруари, а произнасянето на присъдата се очаква по-късно. 
Десет години по-късно призракът на един от най-големите скандали в следвоенна Франция отново надвисна над човека, който отговаряше за следенето на безброй финансови сделки на държавата като шеф на хазната във финансовото министерство. Един от тогавашните му приближени - Жан-Паскал Бофре, който сега е шеф на Аlcatel, е изправен пред същите обвинения. 
Адвокатите на финансиста оспорват обвинението, че той е бил съучастник в публикуването на подвеждащи финансови резултати на Сredit Lyonnais през 1992 г. Те заявиха, че Трише не е имал нито точна информация, нито власт да диктува на банката какви данни да отчете в резултатите си. 
 
СRЕDIТ LYОNNАIS СЕ ИЗМЪКНА ОТ КРИЗАТА 
След 1988 г. Сredit Lyonnais предприе широка експанзия в недвижима собственост и в холивудското киностудио МGМ. Банката изпадна в сериозни затруднения, след като инвестициите й се оказаха губещи. През последното десетилетие на миналия век тя няколко пъти беше спасявана от правителството чрез програми на стойност десетки милиарди евро за сметка на данъкоплатците. Сredit Lyonnais успя да се измъкне от кризата и да се превърне в една от най-печелившите във Франция, след като беше приватизирана през 1999 г. 
