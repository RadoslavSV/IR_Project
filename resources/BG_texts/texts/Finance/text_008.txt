БЮДЖЕТЪТ ЗА МИНАЛАТА ГОДИНА Е ПРЕИЗПЪЛНЕН БЛАГОДАРЕНИЕ НА ВНОСКАТА НА БНБ, ТАКСИТЕ И ДОПЪЛНИТЕЛНИТЕ СУМИ ПО ДИВИДЕНТИ 

ВИКТОРИЯ ЛАЗОВА  

ДАНЪЧНИТЕ приходи са с 82.7 млн. лв. по-малко /99.1%/, стана ясно вчера при отчитането на предварителните данни по консолидираната фискална програма за 2002 г. от финансовия министър Милен Велчев и заместниците му Гати ал Джебури и Кирил Ананиев. Окончателните ще бъдат готови, след като и първостепенните разпоредители с бюджетни средства предадат отчетите си. Неизпълнението идва от данък общ доход, където причината са намалените данъчни ставки, и от социалните осигуровки. Събирането им е проблем за бюджета от няколко години, но след създаването на Националната агенция по приходите и въвеждането на задължителната регистрация на трудовите договори се очаква проблемът да отпадне. 
Общите приходи в републиканския бюджет се преизпълняват с 285 млн. лв. По предварителни данни в консолидираната програма те са 12.510 млрд. лв. /100.7%/. Преизпълнението се дължи частично на трансферите от БНБ, които са с 22.8 млн. по-високи от планираните - 172.8 млн. лв. Съществено е увеличението на други неданъчни приходи - те възлизат на 2.430 млрд. лв. Изпълнението им е 117.4% и се обяснява с допълнителни суми от дивиденти /тъй като БТК и Булгартабак не бяха продадени/ в резултат на по-добрите резултати на държавните дружества и значително по-високата ефективност на събиране на такси от различните министерства. 
Годината бе колкото трудна, толкова и успешна, каза Велчев. Това е дало възможност да се направят допълнителни разходи за над 621.8 млн. лв. От тях 217 млн. лв. са за неразплатените разходи на общините. Това е 100% изпълнение на програмата, отчете Ананиев. 100 млн. лв. са отделени допълнително за болниците, както и 100 млн. лв. за допълнителните коледни плащания. Общото ниво на разходите е 12.742 млрд. лв. /100.6%/. Реализираният дефицит в консолидирания бюджет е с 25 млн. лв. намален. Той е 232 млн. лв., което е 0.7% от БВП при заложен 0.8%. Най-високо е преизпълнението спрямо заложеното по програма от мита - 88.4%, от данък печалба - 20.4%, и от неданъчните приходи - 17.5%. България отново ще бъде сред страните с най-висок ръст на икономиката от 4.2%, прогнозира финансовият министър. 
 
Приходите от ДДС през 2002 г. са 2.6 млрд. лв. срещу 2.438 млрд. лв. през 2001 г. От сделки от вноса те са 2.405 млрд. лв. и 260.5 млн. - за страната. Приходите от данък общ доход са 1.066 млрд. лв., от данък печалба - 974.2 млн. при 972.9 млн. лв. за 2001 г., от акцизи и пътна такса - 859.7 млн. лв. Приходите на общественото осигуряване са 3.067 млрд. лв. /96%/. Приходите в бюджета са 38.4% от БВП при заложени 37.5%. Реализиран е и по-висок процент на данъчните приходи - 29.5% към БВП при заложен 29.2%. Дефицитът по текущата сметка е намалял от 5.7 на 4.3% от БВП, а по търговския баланс от 11 на 10.3%. 
 

