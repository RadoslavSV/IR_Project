НАЙ-ПРИВЛЕКАТЕЛНИ СА ТЕЗИ В КАРИБИТЕ, А ОТСКОРО И ЧЕРНА ГОРА ИМА ТАКЪВ СТАТУТ 

АНЕЛИЯ ХРИСТОВА  

ОФШОРНИЯТ бизнес възникна като алтернатива на обслужването на компаниите и физическите лица на международните пазари, главно на избягващите данъците и спазването на законодателството на страните, в които развиват дейността си. 
Процъфтяването на офшорния бизнес през последните 30 г. в развиващите се държави се обяснява с високите данъци в индустриализирания свят, глобализацията на комуникационната система и строгата регулация на бизнессектора в развитите икономики. 
Офшорните центрове и зони придобиха влияние след 60-те години на ХХ век. Оттогава насам движението на капитали през офшорните структури и тяхното значение за световната икономика се увеличи рязко. За последните години между 1/3 и 1/2 от световните парични потоци преминаха през офшорните центрове, базирани в развиващите се държави, като те обслужваха 50% от световното движение на капитали. 
Като най-атрактивни за бизнеса се очертават тези в Карибския басейн и Азиатско-Тихоокеанския регион. Страните и зоните, където има такива центрове, активно развиват сферата предлагане на услуги и по дял на този сектор от БВП изпреварват останалите развиващи се икономики. БВП на глава от населението в редица офшорни зони в развиващи се държави дори е съпоставим с този в най-индустриализираните, а по доходи на населението надвишават средния показател за развиващия се свят. 
 
След като постепенно правителствата на държавите офшорни центрове успяха да създадат политическа стабилност, благоприятен инвестиционен климат и правна защита за капиталите на своите клиенти, западните корпорации започнаха все по-често да укриват част от печалбата 
 
НЕГАТИВИТЕ 
Офшорният бизнес има и своите минуси - на първо място сред тях е незаконното навлизане на финансови ресурси с цел укриване, пране на мръсни пари и незаконни доходи. Само през 1999 г. например през о-в Науру от Русия са изнесени 70 млрд. USD. Към злоупотребите се числи и рекламата на несъществуващи офшорни компании. След като към тях бъдат приведени средства на клиенти, те биват веднага ликвидирани. Използва се и трикът с нееднократната продажба на офшорки на заинтересувани купувачи. От друга страна, анонимността и конфиденциалността, основна характеристика на офшорните структури, както и гаранциите за съхранение на капиталите помагат за криминализирането на финансовия сектор и легализирането на престъпните доходи. 
Тази печалба, подлежаща на облагане там, след това се реинвестира в икономиките на развитите държави. По такъв начин обаче се стигна до свиване на постъпленията от данъци в най-богатите страни в света 
Най-силно индустриализираните държави в света, деловите кръгове и международните финансови институции вече не крият безпокойството си от тези тенденции и сериозно следят както дейността, която развиват офшорките, така и произтичащите в световния офшорен бизнес процеси. 
До края на 70-те г. практиката да се укриват доходи в офшорните зони не бе широко разпространена и хазните на най-развитите страни почти не бяха засегнати от намаляване на приходите от данъчно облагане. В момента отношението на тези страни към практиката техни граждани да се възползват от офшорните структури е отрицателно, тъй като тя се разглежда като основна причина за безконтролен износ на финансови ресурси и по-малкия обем данъчни постъпления. 
САЩ оглавяват битката срещу финансовите нарушения, свързани със световните офшорни структури, а освен това са инициатор на въведените ограничения и санкции спрямо тези центрове. Те заедно с някои други държави настояват да отпадне принципът на конфиденциалност на сведенията за собствениците на офшорни компании и техните доходи. Освен това те се противопоставят и на ниските данъчни ставки там и либералното отношение към процедурата по регистрация на компаниите. 
Борбата на индустриализирания свят срещу офшорния бизнес обаче се усложнява от факта, че повечето от могъщите транснационални корпорации като General Еlectric, Ford, Мicrosoft и Вoeing се възползват от него. 
 
ОФШОРНИТЕ ЦЕНТРОВЕ СЕ ДЕЛЯТ НА ДВЕ ГРУПИ 
според отношението им към предприетите от богатите страни и международните финансови институции действия. 
 
НАПРЕДНАЛИТЕ В ИКОНОМИЧЕСКОТО СИ РАЗВИТИЕ ОФШОРНИ ЦЕНТРОВЕ ОГРАНИЧАВАТ ВЪЗМОЖНОСТИТЕ ЗА ПРОНИКВАНЕ НА ПРЕСТЪПНИ КАПИТАЛИ В ТЯХ 
Към тази група се числят Кипър, Малта, Бахамските и Каймановите острови, които на всяка цена се стремят да запазят финансовата си репутация. Те дори възнамеряват да приведат националните си законодателства в съответствие с изискванията на развитите страни, вече избягват съмнителните компании и предприемат мерки за борба с препирането на мръсни пари. 
 
КИПЪР 
Кипър например през 2002 г. предприе данъчна реформа, за да хармонизира данъчната си система с изискванията на Европейския съюз /ЕС/, чийто член ще стане през 2004 г., като по този начин цели и да остане достатъчно атрактивен офшорен център. Най-важният елемент от реформата е увеличението на корпоративния налог от 4.25 на 10%, който влезе в сила от 1 януари 2003 г. 
В края на 90-те г. на Кипър годишно се падаха доходи от 20-те хил. регистрирани офшорни компании в размер на 200 млн. USD. Междувременно според официални данни в средата на следващата година там са регистрирани 28 хил. компании. 
 
МАВРИЦИЙ 
Един от най-динамично развиващите се офшорни центрове е Мавриций, където делът на офшорния бизнес достигна 1/4 от БВП. За 2001 г. БВП беше 4.4 млрд. USD, или 3775 USD на глава от населението, достатъчно добър показател за развиваща се страна. Правителството се старае да избегне каквито и да е рестрикционни санкции по отношение на офшорния си бизнес и да направи по-открит сектора, за да привлече още повече клиенти. 
Според данни на Департамента за вътрешните доходи на САЩ около 60% от световните финансови средства преминават през офшорните центрове. По оценки на Организацията за икономическо сътрудничество и развитие /ОИСР/ преките чуждестранни инвестиции /ПЧИ/ в седемте най-развити офшорни ценъра в Карибите и Тихия океан през 1999-2000 г. са се покачили над 5 пъти до 200 млрд. USD. 
По броя на офшорни компании в развиващия се свят в първата десетка се нареждат Холандските Антилски острови, Бермудските острови, Британските Виржински острови, Каймановите острови, Кипър, Бахамите, о-в Теркс и Кайкос, Мавриций, Панама и Гибралтар. 
В Британските Виржински острови през 1999 г. са регистрирани над 15 хил. офшорки, или по 1 на всеки жител от острова, а на Каймановите - 25 хил. 
Годишните доходи на Бермудските острови от над 6.5-те хил.офшорни фирми в средата на 90-те г. възлизаха на около 25% от БНП, а делът на доходите от международната финансова дейност - на 50%. В началото на 2001 г. този показател скочи до 60%. 
 
ОТ НАЧАЛОТО НА 80-ТЕ ГОДИНИ СЕ ЗАБЕЛЯЗВА ТЕНДЕНЦИЯ КЪМ ПОВИШАВАНЕ АКТИВНОСТТА ПРИ СЪЗДАВАНЕТО В ОФШОРНИТЕ ЦЕНТРОВЕ НА БАНКИ, БАНКОВИ КЛОНОВЕ, ЗАСТРАХОВАТЕЛНИ И ПРЕЗАСТРАХОВАТЕЛНИ КОМПАНИИ. 
Сега банковите институции имат водеща позиция в офшорния бизнес. През 1992-1999 г. приблизително 85% от активите в офшорните центрове се падат именно на банковите активи. Размерът на капиталите под формата на депозити в офшорните банки към средата на 2000 г. е 1.4 трлн. USD. 
По данни на ФБР в сметките на банки и инвестиционни компании, които са регистрирани в 42-та световни офшорни центъра, има приблизително 5 трлн. USD. 
В офшорните юрисдикции присъстват всички големи световни банки. На Каймановите острови са регистрирани над 500 офшорни банки, а 43-те от 50-те топбанки в света имат дъщерни банки или клонове. Общата сума на депозитите на Каймановите острови в средата на 90-те години е 150 млрд. USD. 
 
НЕЗАВИСИМО ОТ ОКАЗВАНИЯ НАТИСК ВЪРХУ ОФШОРНИЯ БИЗНЕС ОТ НАЙ-БОГАТИТЕ СТРАНИ И СВЕТОВНИТЕ ФИНАНСОВИ ИНСТИТУЦИИ, В ТОВА ЧИСЛО И ТОЗИ В РАЗВИВАЩИТЕ СЕ СТРАНИ, ТОЙ ЩЕ СЕ РАЗВИВА. ФАКТОРИТЕ, КОИТО ЩЕ СТИМУЛИРАТ БИЗНЕСА, СА ПО-СТРОГАТА ДАНЪЧНА ПОЛИТИКА ВЪВ ВОДЕЩИТЕ ИКОНОМИКИ В СВЕТА, ПО-НАТАТЪШНОТО УСЪВЪРШЕНСТВАНЕ НА ИНФОРМАЦИОННИТЕ ТЕХНОЛОГИИ, А СЪЩО И ВЪЗНИКВАНЕТО НА НОВИ ОФШОРНИ ЦЕНТРОВЕ КАТО ЧЕРНА ГОРА НАПРИМЕР. 
Офшорните структури в развиващите се държави оперират основно с капитали на фирми от Индия, Африка, Близкия изток и Югоизточна Азия, докато тези в най-индустриализираните страни предпочитат да обслужват американските и европейските бизнессреди. 
 

