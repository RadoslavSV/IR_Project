СИЛНОТО ПОСКЪПВАНЕ НА ЦЕНИТЕ ПО ВЪНШНИЯ ДЪЛГ ПОВЛИЧА И ЦЕНИТЕ НА КНИЖАТА ПО ВЪТРЕШНИЯ ДЪЛГ 

ПЕТЪР РАДКОВ  

ВЪПРЕКИ продължаващото покачване на цените на доларовите и евро ЗУНК облигации интересът на инвеститорите към първата за 2003 г. замяна на доларови ЗУНК книжа за дългосрочни деноминирани в евро държавни облигации се оказа по-слаб от очакваното. В ситуация на относително неголям интерес за участие в замяната покачването на цените на ЗУНК-овете основно се отдава на силното поскъпване на облигациите по външния дълг. Спрямо началото на миналата седмица цените на доларовите и евро ЗУНК облигации прибавиха 0.5 от номинала, като в края достигнаха на нивото от около 85.5. 
ЗУНК-овете на обща стойност от 4.441 млн. USD ще бъдат заменени за нови държавни дългосрочни облигации, деноминирани в евро, на стойност 4.169 млн. ЕUR. Това стана ясно, след като в края на миналата седмица Министерството на финансите обяви резултатите от първата за т. г. подписка. Крайният срок на подписката беше 20 януари, а прехвърлянето се извърши на 24 януари. Въпреки сравнително добрия интерес на пазара към обявената замяна - заменените количества през последните две тримесечия на 2002 г. бяха за няколко хиляди евро, интересът остава доста под рекордните нива интерес, отчетен при подписките през първото и второто тримесечие на миналата година. 
Според МФ две банки са участвали в замяната на облигациите, която е извършена по конверсионен курс от 0.9387 USD/ЕUR или по курс на щатския долар спрямо единната европейска валута 1.0653 ЕUR/USD. Според новите правила, обявени от МФ, при настоящата замяна разменният курс се определя от фиксинга на БНБ на щатския долар спрямо еврото в последния ден от подписката. По време на замените, извършени през 2002 г., конвергентният курс се определяше от осреднената стойност на фиксингите на БНБ по време на цялата подписка. При последните две операции по замяна на доларови ЗУНК облигации за дългосрочни държавни облигации, деноминирани в евро през 2002 г., интересът беше изключително слаб /между 120 и 150 хил. USD/. Тогава дилърите посочиха като основна причина за по-ниския интерес валутния курс и неизгодния осреднен курс на замяната спрямо този в момента на самата замяна. По тази причина променените сега условия на суапа се посрещнаха добре от дилърите в България. Друга предпоставка за засилване на интереса към замяната е възможността финансовите институции да диверсифицират инвестиционните си портфейли, тъй като деноминираните в евро ЗУНК-ове нямат алтернатива на дългови книжа в евро и с плаващ лихвен процент. 
Известно възпиране на инвеститорите от по-голямо желание за участие в суапите напоследък оказва и това, че обемът на доларовите ЗУНК книжа осезаемо намалява в резултат на тези операции, изплащане на главниците по тях и използването им като платежно средство в приватизацията. През 1994 г., когато са емитирани доларовите ЗУНК облигации, обемът им е 1.808 млрд. USD, докато към края на ноември 2002 г. те са 197.511 млн. USD. 
 
Приключилата настояща замяна е в рамките на следваната от МФ политика за цялостно и активно управление на дълга. Както миналата година, така и през тази финансовото ведомство ще отваря подписка за замяна на доларови ЗУНК книжа през всяко тримесечие на годината. Целта на извършваното превалутиране на част от доларовия вътрешен дълг е намаляване на валутните рискове пред бюджета. 
 

