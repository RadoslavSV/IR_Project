     Емисия: Четвъртък, 3 Февруари 2000
                    
                  Петролът "внесе" инфлация в Еврозоната
                  Европейската централна банка може да повиши лихвите още през 
                  този месец, прогнозират експерти
                  ЕЛИЦА ДИМИТРОВА
                  Поскъпването на петрола през последната година заради 
                  споразумението между страните от ОПЕК за ограничаване добива 
                  му с цел покачване на цените, доведоха до повишаване на 
                  инфлацията в Еврозоната. Така страните от Европейският съюз 
                  (ЕС) приключиха 1999 г. с инфлация, по-висока от 
                  прогнозираната.
                  Вносната инфлация е и една от основните причини да се подкопае 
                  доверието в еврото след изнасянето на данните за 1999 г. за 
                  икономиките на всяка една от 15-те страни в зоната.


                  Според експерти засилването на инфлацията може да принуди 
                  Европейската централна банка да повиши лихвите през този 
                  месец. Макар ускоряването на инфлацията да е основно резултат 
                  от повишаването на международните цени на петрола през 
                  последната година, според експертите новината за по-високата 
                  инфлация идва в лош момент, когато работодателите преговарят с 
                  профсъюзите за заплатите през 2000 г. 
                  През февруари миналата година средната цена за един барел 
                  петрол бе 11,37 долара. В петък, 28 януари, на борсата в Ню 
                  Йорк един барел петрол от Тексас за доставка през март имаше 
                  цена 27,32 долара. Само за три дни тя се повиши с нови 90 
                  цента и един барел доставка през март вече се търгуваше по 
                  28,22 долара на същата борса вчера.
                  Говорителят на Европейската комисия Герасимос Томас заяви, че 
                  според прогнозите от началото на миналата година инфлацията 
                  през 1999 г. не трябваше да надвишава 1,5 на сто. През 
                  декември 1998 г. инфлацията в страните от евро зоната бе 0,7 
                  на сто. 
                  Лихвите в 15-те страни от ЕС също нараснаха до 1,7 на сто през 
                  декември от 1,4 процента през ноември.
                  През декември най-висока бе инфлацията в Ирландия - 3,9 на 
                  сто, следвана от Испания - 2,8 на сто. Най-ниска бе инфлацията 
                  във Франция и Германия - 1,4 на сто.
                  В 11-те страни от евро зоната през декември инфлацията бе 
                  по-висока от очакваната и достигна 1,7 на сто, предаде АП, 
                  като се позовава на съобщение на статистическата служба на 
                  Европейския съюз.
                  По данни на Евростат през ноември средната инфлация в 11-те 
                  страни, които възприеха еврото в началото на 1999 г., е била 
                  1,5 на сто.
                  Инфлацията за декември в страните от Еврозоната

                        Франция1,4% (1,0%)
                        Германия1,4% (1,0%)
                        Австрия1,7% (1,0%)
                        Португалия1,7% (1,9%)
                        Холандия1,9% (2,0%)
                        Белгия2,1% ( 1,6%)
                        Италия2,1% (2,0%)
                        Финландия2,2% (1,9%)
                        Люксембург2,3% (1,9%)
                        Испания2,8% (2,7%)
                        Ирландия3,9% (3,0%)

                  В страните от ЕС, които не са в еврозоната

                        Швеция1,2% (0,8%)
                        Великобритания1,2% (1,3%)
                        Гърция2,4% (2,2%)
                        Дания3,1% ( 2,7%)

                  По данни на Евростат.
                  Забележка: В скоби е дадена инфлацията през ноември:
