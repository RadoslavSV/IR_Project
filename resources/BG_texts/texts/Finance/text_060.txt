НА 10 ДЕКЕМВРИ миналата година Федералният резерв се събра за последен път, за да остави без промяна лихвите в САЩ. Същевременно централната банка и финансовото министерство обсъждаха възможните промени в монетарната и фискалната политика на най-голямата икономика в света. Въпросите, които обаче си задават отвътре, са какво ще се случи, когато през 2004 г. изтече мандатът на председателя на Фед Алън Грийнспан. Джон Сноу стана новият шеф на държавната хазна, след като Пол О'Нийл подаде оставка. В икономическите кръгове още се обсъждат последиците от тази промяна. 
 
В ЦЕНТРАЛНАТА БАНКА ГОЛЯМА ЧАСТ ОТ КЛЮКИТЕ СА ДАЛИ ЩЕ ОСЪМНАТ С НОВ ШЕФ СЛЕДВАЩАТА ГОДИНА 
Сегашният председател на Федералния резерв Алън Грийнспан е на този пост от 1987 г. Така че наближава моментът, в който отново трябва да се кандидатира за поста или да му бъде намерен заместник. Промените може да доведат до промяна на монетарната политика и дори до трусове в икономиката. И то във време, когато централната банка на САЩ трябва да задържа инвеститорския бум от 90-те години на миналия век. За някои репутацията на Грийнспан е безупречна. Това си проличава и от възхода на фондовия пазар през годините на неговото управление независимо от ирационалните му постъпки на моменти. Считаше се дори, че Фед ще приложи същата политика като ЕЦБ за инфлацията. Това още не е напълно разработена или отхвърлена идея. В началото на 2001 г. американската икономика претърпя първите сътресения. Тогава Грийнспан и неговите колеги взеха бързи и агресивни мерки, за да намалят болката. Лихвите бяха намалени 11 пъти и въпреки благоприятния обрат процесът протече бавно и неравномерно. След продължителен период на движение на лихвите настъпи моментно затишие. Централната банка подчерта, че има готовност да се справи с проблема. 
На срещата на 10 декември Федералният резерв обобщи, че направените намаления на лихвите са достатъчни. Перспективите за американската икономика са добри, макар че в тези прогнози не е отчетен рискът от международен тероризъм и война с Ирак. Спадът на лихвите в САЩ на 41-годишно дъно до 1.25% заплашва икономиката от разрастване на дефлация. Експертите на Фед не пропуснаха да разгледат примера на японската икономика, която в последните години не може да излезе от дефлационната спирала. Това може да сполети и най-голямата световна икономика, смятат те. Репутацията на Япония е накърнена - за едно десетилетие тя е претърпяла три рецесии, налице е огромен заем от управляващите, фондовата борса е в застой от 18 години, налице е и ценова дефлация през последните три години. 
 
ЦЕЛИТЕ НА ФЕДЕРАЛНИЯ РЕЗЕРВ СА ИМЕННО ДА СЕ ИЗБЕГНЕ СЪДБАТА НА ЯПОНИЯ 
Неотдавна Бен Бернанке, който е един от новите колеги на Грийнспан, съобщи, че са положени прекалено малко усилия от централната банка, за да се справи с дефлацията. Той отбеляза също, че трябва да бъдат предприети мерки, за да не се допуска американската икономика да се върне 70 години назад. 
Въпросът е дали 76-годишният председател на Фед ще се кандидатира отново за поста. Има ли той сили за това? Авторитетът на Грийнспан допринася немалко за задържане на дефлационните страхове и въпросът е, ако той се пенсионира скоро, как това ще се посрещне от пазарите и икономиката. 

