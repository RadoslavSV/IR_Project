НЯМА ДА ИМА ПРЕДСРОЧНИ ИЗБОРИ, ОПАСНО Е БСП ДА СЕ ВРЪЩА НА ВЛАСТ 

С ТОШО ПЕЙКОВ, ЛИДЕР НА ДВИЖЕНИЕ ОБОРИЩЕ И МАНДАТОНОСИТЕЛ, РАЗГОВАРЯ ЕВЕЛИНА ГЕЧЕВА  

 
 ГОСПОДИН ПЕЙКОВ, КАКВА Е ВАШАТА ПРОГНОЗА ЗА РАЗВИТИЕТО НА ОБЩЕСТВЕНО-ПОЛИТИЧЕСКИТЕ ПРОЦЕСИ В НАЧАЛОТО НА 2003 Г.? 
- Очакванията ми се базират на постигнатото през 2002 г. Особено в политиката и икономиката, които са инертни системи, не може да настъпят резки обрати. Но това, което беше заложено, особено в икономиката, би трябвало да доведе до обрат към растеж. И тази дългоочаквана стабилизация в страната, към която вървим вече 12-13 г., най-после трябва да завърши и да се премине към стратегия на растеж. Всичко останало е в ръцете на администрацията. Моята прогноза е за по-добро бъдеще на страната. Защото без растеж няма да има просперитет, нито пък успешен мандат на това управление. 
 
КАК СПОРЕД ВАС ЩЕ СЕ РАЗВИЕ ПАРТИЯ НДСВ? 
- Още в края на 2002 г. в един анализ в централен ежедневник изразих опасение, че НДСВ с проекта, по който се строи, няма да бъде партия от класически тип. Може би ще се окаже глава без тяло, без крайници и периферия. По-късно в движение строителите на новата партия НДСВ промениха някои свои гледища, решиха да има членство, а не само шапка. Но за една година настъпи известен отлив, може би беше изпуснат моментът. Замисълът бе за партия от електорален тип - такава, която прави и участва в избори. Но в България все още не е дошло времето на подобен тип партии. Затова НДСВ премина към междинен вариант - 
 
ЕДНОВРЕМЕННО ДА Е ПАРТИЯ НА ВЛАСТТА, СЪСТАВЕНА ОТ МИНИСТРИ, ЧЛЕНОВЕ НА ПОЛИТИЧЕСКИ КАБИНЕТИ И СЕКРЕТАРКИ 
и да има някаква връзка с избирателите. В своя анализ, който прочетох на среща между парламентарната група и министрите, посочих, че като партия на властта НДСВ може да се превърне в партия от олигархичен тип по мерките на Роберто Михелс. Този социолог още в 20-те години описа партиите, които се самовъзпроизвеждат и се стараят да възпроизведат ръководното си тяло, макар че имитират демократични процедури. Искам това да не стане с НДСВ. 
 
КАК ВИЖДАТЕ БЪДЕЩЕТО НА ОТНОШЕНИЯТА МЕЖДУ ДВИЖЕНИЕ ОБОРИЩЕ, ПАРТИЯТА НА БЪЛГАРСКИТЕ ЖЕНИ И НДСВ? 
- Мога да ги нарека отношения на въоръжения неутралитет засега. Пренебрежителното отношение към нашите две партии, които дадоха безкористно своите регистрации за създаването на коалиция НДСВ, продължава, макар и в по-смекчен вариант. Много от нашите хора са гонени по места, а офиси - закривани. 
 
ВИЕ ВЕЧЕ АНОНСИРАХТЕ УЧАСТИЕТО НА ОБОРИЩЕ В МЕСТНИТЕ ИЗБОРИ. КАК ЩЕ ПРОДЪЛЖИ ПОДГОТОВКАТА? 
- Държа да подчертая, че ние сме добронамерени. На нашия национален събор бяха представени 163 български общини с наши структури и повечето от областните градове. Успях да убедя делегатите, че е добре на местните избори Оборище и Партията на жените да вървят съвместно с НДСВ, колкото и надменно да се държат те. Това би било от полза за политическата стабилност. Нашата коалиция би имала добри резултати в местните избори. Те ще са рубиконът, от който управлението на НДСВ ще тръгне или нагоре, или надолу. Освен това предоставих на нашия лидер решенията на събора, които са добронамерени към партньорите от НДСВ. Решихме там, където нашата организация е силна, да предложим на партньорите си своите кандидати в една честна вътрешноконкурентна борба. 
 
ДА СЪСТАВИМ МЕСТНИ КОАЛИЦИИ, В КОИТО НАШИТЕ КАНДИДАТИ ДА БЪДАТ НАЛОЖЕНИ ЗА КМЕТОВЕ И ЗА ОБЩИНСКИ СЪВЕТНИЦИ 
Там, където има съгласие, да подкрепим издигнатите от нашите партньори кандидати. 
 
НАПОСЛЕДЪК БСП МНОГО СЕРИОЗНО ГОВОРИ ЗА ПРЕДСРОЧНИ ПАРЛАМЕНТАРНИ ИЗБОРИ ПРЕДИ МЕСТНИТЕ. ВИЕ КАК МИСЛИТЕ? 
- Това са блъфове за електората на БСП. Самата партия получи възможност да се реформира в годината след парламентарните избори. Прави доста, но не достатъчно. Тяхното ръководство успя да убеди твърдия си електорат, че БСП има стратегически интерес да подкрепи кандидатурата ни за НАТО. Но има и други атавистични наслоения, с което членовете на БСП не са се преборили. Затова мисля, че е опасно БСП да се връща на власт. 
 
КАКВО ЩЕ БЪДЕ ВОДЕЩО В РАБОТАТА НА ПАРЛАМЕНТА, ИМАТЕ ЛИ ПРЕДВИД КОНКРЕТНИ ЗАКОНОПРОЕКТИ? 
- Решенията на нашия национален събор наблягат на три основни момента. Най-напред да ангажираме експерти, които да прегледат цялата нормативна база на прехода, която доведе до криминализирането му. Взехме решение и да внесем закон за изменение и допълнение на Закона за необслужваните кредити, за кредитните милионери. Там ще искаме да бъде конкретизирана датата на отпускане на кредита. Много е важно да се изяснят параметрите на всеки кредит. Ние отхвърлихме Кодекса за задължителното обществено осигуряване, узаконил жестокия геноцид над целия български народ, над сегашните и бъдещите пенсионери. Заявихме, че Оборище ще направи нужното, за да бъде отменен този дискриминационен кодекс. Всъщност това са трите акцента. В нашата икономическа програма си поставяме за цел 
 
ПРОЦЕСЪТ НА СТАБИЛИЗАЦИЯ И ПРИВАТИЗАЦИЯ ДА ПРЕМИНЕ В СТРАТЕГИЯ ЗА ИКОНОМИЧЕСКИ РАСТЕЖ 
Имаме конкретни предложения в области с определени приоритети. Стратегия за нова аграрна политика, стимулираща успеха на малката и средната ферма на село. 
 
ДА ОЧАКВАМЕ ЛИ ОЩЕ ПРОМЕНИ В ПРАВИТЕЛСТВОТО И В ПАРЛАМЕНТАРНАТА КОНФИГУРАЦИЯ? 
- Този ремонт, който беше направен в края на годината, беше етапен ремонт. Може в движение да се наложат и други промени. Мисля, че министър-председателят има добър поглед. За година и половина в управлението той става все по-наясно с проблемите на политическия модел и на икономиката. Той има сили да извърши необходимите промени. 

