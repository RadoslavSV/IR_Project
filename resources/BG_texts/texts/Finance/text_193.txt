ГЛОБА до 500 лв. грози търговци, занаятчии и предприемачи, които се облагат с патентен данък, ако до 14 януари не подадат данъчни декларации. На сайта на Главна данъчна агенция www.taxadmin. government.bg могат да бъдат открити новите формуляри на декларацията за облагане с патентен данък за 2002 г. Те трябва да се попълнят от всички, които извършват само патентна дейност според Закона за облагане на доходите на физическите лица и в същото време имат оборот за предходната година до 75 000 лв. и нямат регистрация по Закона за данъка върху добавената стойност. Освен това тази декларация се попълва и от лицата, извършващи таксиметрови превози и превози по допълнителни автобусни линии, като за тези дейности патентен данък се дължи независимо от размера на оборота и осъществяването на друга дейност. 
Формулярите се подават в два екземпляра в данъчното подразделение по местонахождение на търговския обект. За лицата, извършващи транспортна дейност или дейности, които не се извършват от постоянно място, декларацията се подава по мястото на данъчна регистрация. Освен лично или с пълномощник декларацията обаче може да бъде подадена и по пощата с обратна разписка. 
Данъкът се плаща на четири равни части: 
- за първо тримесечие - до 31 януари; 
- за второ тримесечие - до 30 април; 
- за трето тримесечие - до 31 юли; 
- за четвърто тримесечие - до 31 октомври. 
При заплащане на целия размер на данъка до 31 януари се ползва 5% отстъпка. Той се плаща в данъчното подразделение по местонахождение на обекта, а за дейностите, които не се извършват от постоянно място - в данъчното подразделение по мястото на данъчна регистрация. Освен в брой данъкът може да се плати с пощенски запис или чрез банков превод. 
За попълване на неверни данни или за спестяване на данни, водещи до определяне на по-нисък данък, глобата е до 1000 лв. За недеклариране на дейност, подлежаща на облагане с патентен данък, се заплаща двукратният размер на данъка. 
С направените изменения в Закона за облагане доходите на физическите лица към дейностите, подлежащи на облагане с патентен данък, се включват ремонтът на компютри, компютърната и друга електронна офистехника /копирни апарати, факсапарати, принтери, климатици и други/, както и биоенерготерапевти. 
През 2002 г. вече няма да се дължи патентен данък за тепавичарските, баняджийските, ваксаджийските, бъчварските и подковаческите услуги. За доходите, получени от тези дейности, облагането е по общия ред. 
По различен начин в сравнение с миналата година ще се определя данъкът за няколко вида дейности. 
1. Търговците на дребно ще определят налога съобразно нетната търговска площ в кв. м на обекта, като законоустановеният размер за 1 кв. м е различен в зависимост от това, дали площта на обекта е до или над 100 кв. м. 
Пример: За обект в гр. Варна с нетна търговска площ от 140 кв. м данъкът ще се определи по следния начин: 
100 кв. м х 18 лв. = 1800 лв.; 
40 кв. м х 36 лв. = 1440 лв. 
Данък за 2002 г.: 3240 лв. 
2. Втората промяна засяга производители на хранителни и други стоки; дърводелски, шивашки, кожарски, кожухарски, плетачни, металообработващи, часовникарски, тапицерски, фотографски услуги; търговия, изработка и услуги за изделия от благородни метали; авторемонтни, автотенекеджийски и автобояджийски услуги, регулиране и балансиране на гуми, автомивки и други услуги по техническото обслужване и ремонта на моторни превозни средства; отдаване на видеокасети под наем; заложни къщи; продажба на вестници, списания, българска и преводна литература. За тези дейности данъкът се изчислява, като към размера, определен по реда на чл. 31 от ЗОДФЛ /в зависимост от групата по функционалния тип на населеното място/, се прибавят по 5 лв. за кв. м брутна площ на съответния обект, в който се извършва дейността. 
3. Машинописни и ксероксни услуги. Размерът на данъка е определен за брой устройство в зависимост от групата по функционалния тип на населеното място. 
4. Бръснарски, фризьорски, ветеринарно-фризьорски и козметични услуги; поставяне на татуировки; маникюр и педикюр. Размерът на данъка е определен за едно работно място в зависимост от групата по функционалния тип на населеното място. Работно място е приспособена част от обекта, оборудвана за извършване на определен вид дейност или услуга от едно лице. 
5. Фитнесцентрове и спортни зали. Данъкът зависи както от площта на съответния обект /фитнесцентър или спортна зала/ в кв. м, така и от броя на фитнесуредите, като в закона са определени различни размери в зависимост от функционалния тип на населеното място. 
6. Пътна помощ на пътни превозни средства. Лицата, извършващи тази услуга, заплащат годишен данък в размер на 2000 лева за дейност с едно превозно средство независимо от функционалния тип на населеното място.
