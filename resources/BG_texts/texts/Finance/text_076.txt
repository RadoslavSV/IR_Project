ПАТЕНТНОТО ВЕДОМСТВО РАЗРЕШИЛО СПОРА ОЩЕ В ЗАРОДИШ 

НАДЕЖДА СЕМЕРДЖИЕВА  

ЧАСТНА българска фирма се опитала да регистрира търговската марка на Банка ДСК, научи в. ПАРИ от свои източници в банката. Фирмата е подала заявка за регистрацията на марката, но до същинска регистрация не се стигнало, защото от Патентното ведомство се позовали на факта, че марката Банка ДСК е със статут на общоизвестност у нас и се ползва от закрила, дори и да не е регистрирана официално. Въпреки това от банката трябвало да докажат, че марката им е общоизвестна. Всеки има право да подаде заявка за регистрация на търговска марка, обясни началникът на отдел Марки в Патентното ведомство г-жа Добрева. Скандалът с търговската марка е станал по време на предишното ръководство на Патентното ведомство, уточниха нашите източници. На 26 ноември м. г. тогавашният шеф на Патентното ведомство Мирчо Мирчев беше сменен от Цонка Таушанова. Тя заяви пред в. ПАРИ, че няма информация за случая. 
Банкери, пожелали анонимност, коментираха, че по Закона за банките право да регистрира име на банка има само лице, което се занимава с банково дело. Но не уточниха дали частната фирма, поискала името и марката на Банка ДСК, се занимава с банково дело. 
В момента е завършена оценката на Банка ДСК и предстои приватизацията й. Според изявления на шефката на БКК Нели Кордовска сделка за Банка ДСК трябва да има до април тази година. 
Разследване по темата очаквайте в следващ брой на в. ПАРИ. 
 
ЗЛОУПОТРЕБИ 
В МОМЕНТА много частни фирми се опитват да регистрират търговски марки, наложили се на пазара, но нерегистрирани от производителите на даден продукт, коментираха експерти. Схемата предвижда след това те да изнудват производители и ползватели на дадена марка, за да им я преотстъпят. В предишния закон за търговските марки и географските означения имаше клауза за преждеползване на дадена марка. Това означава, че фирма, която ползва търговска марка и я е наложила на пазара, може да я регистрира като своя. В сега действащия закон тази клауза отпадна. 
