ЛИКВИДАЦИОННАТА СТОЙНОСТ ВЛИЗА В МЕТОДИ ЗА ОЦЕНКА 

ХРИСТО СТОЯНОВ  

НОРМАТИВНИ ограничения за начина, по който ще се определя справедливата цена на акциите при търгово предлагане, преобразуване или договор за съвместно предприятие, подготвя Държавната комисия по ценните книжа. Регулаторният орган обяви през миналата седмица, че очаква мнения от инвестиционната общност за новата проектонаредба за изискванията към съдържанието на обосновката на цената на акциите в тези случаи. 
 
В представените от ДКЦК текстове на наредбата се описват методите за оценка акциите на публично дружество при липса на активна търговия с тях на фондовата борса /респективно на пазарна стойност/. Трите оценъчни метода, използвани и в момента при съставяне на търгови предложения, са на дисконтираните нетни парични потоци, на нетната балансова стойност на активите и на съотношението цена/печалба за аналогични дружества. Сред съществените нови неща в наредбата е възможността за оценка на работещо предприятие по ликвидационната му стойност. ДКЦК може да поиска нейното изчисляване в хода на производството по одобрение на търгово предложение. В случай че активите на дружеството и изчислената по другите методи цена се окажат под ликвидационната стойност, последната ще служи за справедлива цена на акциите. 
Мнението на някои пазарни участници е, че проектонаредбата оставя прекалено голямо място за субективна преценка на държавния регулатор при одобрение на едно търгово предложение. Теглата на отделните оценъчни методи при изчисляването на крайната цена ще се определят от самия вносител, а държавният орган ще ги одобрява предвид конкретните обстоятелства. Същото важи и за дисконтовия фактор при нетните парични потоци. 
Проблемът идва от факта, че подобна регулация на методите за оценка на справедливата цена няма почти никъде по света и не може да се почерпи от чужд опит. На развитите пазари при подобни операции се следват ясни принципи на финансовата наука, а регулаторните органи одобряват или отхвърлят предлаганата цена изцяло по своя преценка за целесъобразност. У нас обаче такава наредба е необходима заради нарастващия брой търгови предложения и липсата на дългогодишна практика, както и за да имат повече тежест решенията на ДКЦК в случай на тяхното обжалване в съда. В един нормативен акт не може да се сложат ориентировъчни тегла за различните методи и конкретни дисконтови фактори, а и всеки практически случай е различен, коментират юристи. Според тях от новата наредба може да очаква единствено да установи прилаганите по цял свят методи и принципи за оценка на акциите. 
В ДКЦК вече тече подготовката на други два подзаконови акта във връзка с промените в ЗППЦК. В скоро време ще стане факт изцяло нова наредба за проспектите и разкриването на информация, както и корекции в сегашната наредба за търговите предложения. 
 
