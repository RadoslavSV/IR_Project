СТЕФАН АСЕНОВ, УПРАВИТЕЛ НА СДРУЖЕНИЕТО НА ПРИТЕЖАТЕЛИТЕ НА ИНВЕСТИЦИОННИ БОНОВЕ  

НОВАТА наредба "За условията и реда за организиране и провеждане на централизирани публични търгове /ЦПТ/ за продажба на акции - собственост на държавата" има съществени промени. По-важните от тях са, че се дава възможност инвестиционните бонове да се прехвърлят свободно и че след класирането на заявките в низходящ ред акциите се заплащат по заявената тръжна цена от участника. 
Вдига се и прагът на общата стойност на всяка заявка, при който се внася гаранционен депозит /не по-малък от 5%/ и той става 5000 /от 3000/ лв. При участие в ЦПТ чрез инвестиционен посредник /ИП/ се изисква той да притежава в наличност по клиентска сметка платежни средства, покриващи напълно общата стойност на подадените заявки. При успешно класиране на заявките на търга и плащане по тях отпада изискването компенсаторните инструменти /КИ/ да се превръщат в ИБ, а вече има възможност да се подаде нареждане за директно плащане с КИ. 
Съществена промяна е отпадането на среднопретеглената цена, по която се плащаха спечелените акции през целия втори етап на МП до настоящия момент. Механизмът за определяне на цената на придобиване на акциите елиминираше максимално пазарния момент при всеки търг. 
Добре ще се отрази на търговията вдигането на прага, от който трябва да се внася гаранционен депозит. Той се вдига от 3000 на 5000 лв., което като сума не е много, но като процент е увеличение с повече от 66 на сто. По този начин се намаляват и сумите, които се внасят от инвеститорите като гаранционен депозит по сметка, която се посочваше досега от ЦМП. Те седяха там блокирани по няколко месеца и не се олихвяваха. Стъпка във вярната посока е и отпадането на изискването при плащане по спечелили заявки да се плаща само с ИБ. Това значеше, че ако физическото или юридическото лице иска да плати с КИ, то трябва първо да ги превърне в ИБ. А това забавяше целия процес и бе свързано с ненужни допълнителни разходи за участниците. 
Във втората вълна на масовата приватизация основен играч на търговете, организирани от ЦМП, бяха ИП. А с промените в новата наредба се усложнява участието на търговете чрез ИП. Нововъведеното изискване те да притежават в наличност по клиентска сметка платежни средства, покриващи напълно общата стойност на подадените заявки, не се знае как ще се отрази на процеса на масова приватизация. Масова практика на посредниците беше да участват с боновете на физически лица, предоставили им ги на доверително управление, или от името на юридически лица и след формирането на среднопретеглената цена, ако се наложи, да търсят КИ за доплащане или да доплатят с левове. В случая рискът се състои в това, че трябва да се купи целият актив, с който се участва в търга, и съществува опасност той да остане неупотребен, било изцяло или частично. 
Но е възможен и обратният ефект, а именно ИП да участват за акциите само на дружества, за които имат реално акумулирани ИБ. В този случай те ще направят всичко необходимо да ги реализират, а това вече ще се отрази благоприятно на търговията с ИБ. 
 

