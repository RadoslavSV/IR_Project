Емисия: Петък, 4 Февруари 2000
                    
                  Вдигнаха лихвите в САЩ и Европа
                  Недялко Петров
                  В разстояние само на часове основният лихвен процент бе 
                  повишен с 0.25% последователно в САЩ и в Европа.
                  В сряда късно вечерта Федералният резерв повиши краткосрочните 
                  лихви в САЩ с 0.25 %. Това не изненада деловите среди, защото 
                  промяната беше дискутирана от началото на годината. 
                  Българският пазар последва промените по света и вчера водещите 
                  банки у нас свалиха леко котировките. В ранните следобедни 
                  часове размяната се локализира в интервала 2.0015 - 2.0060 
                  ВGN/USD. Немските пари се колебаеха от 0.9980 до 0.9990 
                  ВGN/DЕМ, а еврото около 1.9520 - 1.9530 ВGN/ЕUR. Много 
                  по-интересно беше на кешовия пазар. Повечето бюра сложиха 
                  котировки между 1.99 и 2.01 лева за долар. Отделни сарафи в 
                  София обаче разтвориха ножицата до 6 стотинки, котирайки 
                  зелените банкноти в обхвата 1.96 - 2.02 лева. Германската 
                  марка остана традиционно стабилна между 0.993 и 1.0000 лева.

                        След кратък възход до 0.9806 USD/ЕUR еврото започна 
                        отново да губи. Според дилърите курсът обаче едва ли ще 
                        падни под 0.97 USD/ЕUR, дори не е изключено общата 
                        валута на Европа отново да обърне паритета си.

                  Вдигането на лихвите в САЩ се отрази най-много на пазарите в 
                  Северна Америка в сряда късно вечерта. Спекулации, че 
                  Европейската централна банка ще последва примера на ФЕД, 
                  отвориха вълна на бързо приключване на дълги доларови позиции 
                  и еврото напредна над 0.98 USD/ЕUR. Доларът пък се ориентира 
                  към критичната зона около 2.0 DЕМ/USD. По-късно през деня 
                  търговията се консолидира в диапазоните 2.0010 - 2.0120 
                  DЕМ/USD, 1.6490 - 1.6582 СНF/USD и 107.80 - 108.50 JРY/USD. 
                  Еврото беше котирано срещу 0.9715 - 0.9770 USD и около 
                  105.30-40 JРY. Европейските играчи очакваха на новини от 
                  заседанието на ЕЦБ . Минути преди оповестяване на решението от 
                  срещата на борда на директорите на банката пазарът съвсем 
                  замря. Лихвата за рефинансиране бе повишена с четвърт процент 
                  до 3.25%. Непосредствено след новината еврото се плъзна с 20 - 
                  30 пункта надолу до 0.9725 - 30 USD/ЕUR, а доларът опита 
                  зоната 2.0070 - 80 DЕМ/USD. Тук "европейците" забавиха играта, 
                  за да видят отговора на колегите си зад океана. Решаващо за 
                  следващата посока на пазара ще бъде отстояването на евентуална 
                  атака на долара към критичната територия 0.9600 - 0.9650 
                  USD/ЕUR.
                  Справка за централния курс на БНБ:
                  http://dir.zone168.com/currency/index.html 
