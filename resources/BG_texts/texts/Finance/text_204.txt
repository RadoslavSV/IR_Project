СЪГЛАСНО новата редакция на чл. 64, ал. 3 от ЗДДС, когато регистрирано по закона лице получи суми от друга ДДС сметка, които не се отнасят за плащане на данък върху добавената стойност; преведени са му, без да има основание или същото е отпаднало, следва да ги върне на платеца. Срокът за връщане на погрешно преведените суми по ДДС сметка от получателя им е до 14 дни от края на календарния месец, през който са постъпили сумите или е отпаднало основанието за превеждането им. 
При условие че получателят не върне сумите в предвидения срок на платеца и на последния бъде извършена ревизия или проверка, при която се установят задължения, 
 
СЪБИРАНЕТО ИМ ЩЕ БЪДЕ НАСОЧЕНО КЪМ ПОЛУЧАТЕЛЯ ДО РАЗМЕРА НА ПОЛУЧЕНАТА СУМА 
Тази алинея поставя някои интересни въпроси. 
Първият е, при условие че погрешно преведените суми не бъдат върнати в срока и същевременно на платеца се извърши ревизия, завършила с определяне на задължения с ревизионен акт, според законовата разпоредба ще се стигне до образуване на производство по принудително събиране срещу получателя на сумите. 
Така както е формулирана ал. 3 на чл. 64, излиза, че липсва солидарна отговорност между платеца и получателя, т.е. данъчната администрация следва да насочи изпълнението първо към получателя. Ако платецът коректно изплати първи задълженията си по ревизионния акт, това действие ще има ли погасителен ефект? 
Въпросът е риторичен с оглед нормата на чл. 138, т. 1 от ДПК. В случаите, когато погрешно преведените суми не бъдат върнати и след тази ревизия и междувременно се издаде нов ревизионен акт на платеца, ще се стигне до изходна ситуация - администрацията ще може според нас да насочи отново изпълнението срещу получателя и по втория ревизионен акт. 
Вторият въпрос е свързан с нормата на чл. 64, ал. 3, която регламентира едно изключително положение: когато едно лице следва да отговаря за чужди задължения или с езика на данъчно-правната терминология, когато данъчно задълженото лице е различно от данъчния субект. 
Действително ал. 3 на чл. 64 предвижда задълженията да се "събират" от получателя. Но ЗДДС е материален закон и не съдържа особени правила за принудително производство, което означава, че следва да се приложат правилата на ДПК. Чл. 22 от ДПК регламентира положение, при което правилата на кодекса /включително и принудителното производство/ се прилагат и към трето задължено лице, различно от данъчния субект. 
Само че по смисъла на чл. 22 от ДПК трето задължено лице е това, на което законът е вменил задължението да удържа и внася данъка, сумите по чл. 64, ал. 3 обаче нямат такъв характер. С други думи, "получателят" не е "трето задължено лице" по смисъла на чл. 22 от ДПК и към него не може да се прилагат правилата по принудителното производство. 
Последното пък означава, че изключението - отговорност за чужд дълг - не е приложимо спрямо получателя на погрешно приведените суми. 
 
КОНФЛИКТЪТ МЕЖДУ ЗАКОН И КОДЕКС СЛЕДВА ДА СЕ РАЗРЕШИ, КАКТО Е ИЗВЕСТНО, В ПОЛЗА НА КОДЕКСА 
С новосъздадените алинеи 4 и 5 от ЗДДС на чл. 120 данъчната администрация задължително следва да извърши ревизия по ЗДДС при преместване на седалището или дерегистрация по закона на лицето. Ревизията следва да бъде започната от "съответния" данъчен орган не по-късно от 30 дни от подаване на декларацията за промяна на седалището или влизане в сила на акта за дерегистрация. 
Явно намерението е било при недобросъвестно преместване на данъчни субекти от едно в друго данъчно подразделение, което цели да се избегнат определени неблагоприятни последици, да се извършва незабавна ревизия на лицето. 
Въпросът е кое подразделение - изпращащото или приемащото - ще извърши ревизията, още повече че обикновено данъчният субект "бяга" от изпращащото подразделение. 
Алинея 4 казва "при преместване на седалището", а не адреса на управление, което означава, че имаме хипотеза, при която се сменя седалище, т. е. сменя се градът /селото/, където се намира централното управление на търговеца. 
Ако обаче в рамките например на гр. София лицето си премести управлението от един на друг адрес, няма да е налице преместване на седалището, което пък означава, че няма да е налице законовото основание за извършване на ревизия. 
Разбира се, няма пречка да се извърши ревизия на общо основание на лицето, но ревизионното производство ще се открие и приключи от приемащото подразделение. 
Смятаме, че 
 
ДОРИ ПРИ СМЯНА НА СЕДАЛИЩЕТО РЕВИЗИЯТА ПАК ЩЕ ТРЯБВА ДА СЕ ИЗВЪРШИ ОТ ПРИЕМАЩОТО ПОДРАЗДЕЛЕНИЕ 
Доводите ни за това са следните: Ал. 5 на чл. 120 визира вече настъпила промяна на седалището, т. е. лицето е съдебно регистрирано вече по партидата на нов окръжен съд и за него е налице нова правно-фактическа териториална връзка. 
Въпросът е от коя дата лицето е с променена обща данъчна регистрация. Изричен нормативен текст липсва, но в образеца на данъчна декларация /Приложение N1/ на Заповед N 1/12.01.2000 г. за реда и условията на данъчна регистрация има позиция "дата на промяна на регистрация", където се попълват входящият номер и датата на депозиране на декларацията в приемащото подразделение. 
Т. е. след тази дата лицето има данъчно правна връзка с новото подразделение, което пък означава, че например един акт за възлагане на данъчна ревизия от ръководител ревизии на изпращащото подразделение би бил нищожен с всички произтичащи от това последици. 
Във връзка с поставените проблеми очакваме компетентните държавни органи своевременно да реагират и издадат указание, в което по-ясен и категоричен начин да отстранят възникналото двусмислено тълкуване на цитираните текстове от ЗДДС. 
