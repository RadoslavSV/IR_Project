КРИЗАТА в Аржентина и временно спряното обслужване на дълга й естествено може да доведе до съмнения за ефективността на паричния съвет. Проблемите пред аржентинската икономика неминуемо ще рефлектират върху дебата за валутния борд в България. Няма да се спираме подробно върху този дебат. Анализираме причините за аржентинската криза и правим съпоставка с България. 
 
ПРИЛИКИ И РАЗЛИКИ 
Аржентина въведе валутен съвет /ВС/ през 1991 г. Прибягването към този режим, подобно на България, бе опит за справяне с финансовата нестабилност. Паричната единица /песо/ бе фиксирана към щатския долар, а централната банка пое задължението да поддържа валутен резерв, който изцяло покрива паричното предлагане. България прие като котва еврото, следвайки теорията за оптималната валутна зона. Непосредственият ефект от въвеждането на ВС в Аржентина бе подобен на този в България - макроикономическа стабилност и растеж, поддържани през по-голямата част от 90-те години. 
Един от разпространените възгледи е, че сегашните проблеми на Аржентина се дължат на скъпия долар. Смята се, че това е един от рисковете на ВС, а именно, че фиксираният валутен курс може значително да се отклони от реалния и от този на търговските партньори. В България след 1997 г. реалният валутен курс се движи в тесни граници. Проблемите на износа като цяло не се дължат на надценяване на лева, а на структурни проблеми и ниска конкурентоспособност. И в Аржентина проблемите са много по-дълбоки от цената на песото. В голяма степен те нямат нищо общо с валутния борд и могат да се открият в: 
- Неконкурентност на местната индустрия. 
- Високо дългово бреме. Аржентина компенсира невъзможността да печата пари с активно вземане на заеми от чужбина. Проблемът е, че абсолютното увеличаване на държавния дълг на практика натоварва стопанските субекти с разходи по обслужването му при липса на адекватен икономически потенциал. Публичният дълг на Аржентина е 132 млрд. USD. Като дял от БВП дългът е 50%. Независимо от действащото доскоро споразумение с МВФ, задлъжнялостта на страната започна да излиза от контрол. На пръв поглед основната разлика между България и Аржентина е в мащаба. 
България обаче също е обременена с висок държавен дълг /като дял от БВП той е по-висок от аржентинския - 75-80%/. Българският дълг обаче е добре структуриран и разсрочен във времето, а емисията на нов дълг е ограничена. 
- Нарастващ фискален дефицит. За 2000 г. правителствените разходи в Аржентина са 21% от БВП. Правителствените разходи в България за 2000 г. са 22% от БВП. Налице е тенденция към увеличаване на българските държавни разходи. След 1994 г. аржентинската икономика забави темповете си на растеж, съчетано с високите правителствени разходи, това увеличи фискалния дефицит от 0.15% от БВП през 1994 г. до 2.4% през 2000 г. Вместо да съкрати разходите си, правителството заложи на финансиране на дефицита чрез увеличаване на данъците и активно заемане от финансовите пазари и МВФ. 
След въвеждането на ВС България постигна определен успех в поддържането на строга фискална дисциплина и ниски бюджетни дефицити /за 2000 г. бюджетен излишък/. Съществена част от дефицита се покрива с приходи от приватизация. 
- Неуспехът на правителството да либерализира напълно икономиката. Администрацията на Менем либерализира режима за чуждестранните инвестиции, премахна ценовия и валутния контрол, експортните такси и квотите за вноса. Същите реформи извърши и България. Все още проблем у нас са високите разходи за правене на бизнес и изоставането на либерализацията в енергийния сектор. Симптоматичен е и фактът, че въпреки намаления брой на администрираните цени относителното им тегло не намалява съществено. Ако има проблем с приватизацията в Аржентина, той е свързан с трансферирането на монополите от публичния в частния сектор. България все още не е приватизирала монополите си. 
- Свръхрегулиране на трудовия пазар, което затруднява работодателите да се приспособят към пазарните промени. Резултатът е голяма неформална заетост. Подобна липса на гъвкавост в трудовото законодателство и висок дял на неформалната заетост са характерни и за България. 
- Недостатъчна защита на правата на частна собственост, неефективна съдебна система, висок дял на сивата икономика. Според Латиноамериканската фондация за икономически изследвания неформалната икономика в Аржентина е около 23% от БВП. Изследване на ИПИ съвместно с Харвардския университет показва през 2000 г. 33-35% от БВП дял на сивата икономика в България 
/но вероятно намалява/. 
