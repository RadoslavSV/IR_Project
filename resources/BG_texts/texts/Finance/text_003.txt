"Уолстрийт Джърнъл": Китай е изправен пред финансова криза
"ДНЕВНИК" 16:41 ч.

   

 

Китай може би е изправен пред сериозна финансова криза, се казва в анализ на в. "Уолстрийт Джърнъл", публикуван по повод предстоящото приемане на бюджета на страната. Проблемът според повечето от експертите, интервюирани от вестника, се крие в програмата на правителството за стимулиране на икономиката и ускоряване на икономическия растеж, която се финансира с помощта на емитиране на държавни ценни книжа. Анализатори, смятат, че страната може да се спаси от рязко увеличаване на бюджетния дефицит благодарение на рекордния обем на чужди директни инвестиции и мерките, които се предприемат за регулиране на капиталовия пазар в икономическия гигант. Въпреки това се очаква една много тежка за Китай 2004 година, тъй като дълготраен икономически растеж не може да се поддържа с държавни пари и продажба на дългови инструменти. 

Това мнение се поддържа и от най-високопоставени служители в управлението на страната. Експертът в мозъчния тръст на правителството Юан Ганг Мин заявява пред "Уолстрийт Джърнъл", че държавата става твърде обвързана с процеси, които би трябвало да бъдат регулирани и финансирани от пазарните механизми. Най-голямото притеснение идва от факта, че държавното финансиране на много проекти изтласква от пазара частните инвеститори, като не им дава възможност да изберат подходящи проекти с висока възвращаемост. Освен това в проектобюджета на страната за 2003 г. е заложен дефицит с 1.206 млрд. долара по-голям от този през 2002 г. Въпреки това правителството предвижда да удвои обема на емитираните облигации през годината и те ще са на стойност около 18.1 млрд. долара. Експерти смятат, че решението на правителството не е основано само на чисто икономически, но и на геополитически фактори. В светлината на продължаващата световна икономическа криза, която се очаква да се задълбочи заради предстоящата война в Ирак, ако Китай успее да запази или да увеличи миналогодишния си растеж от 8%, това ще докаже стабилността на политическата и икономическата ситуация в страната. Това пък ще привлече повече чужди инвеститори, се казва още в анализа. 

В момента Китай е една от най-привлекателните страни за чужди инвеститори. За миналата година в страната са вложени рекордните 52.74 млрд. долара по данни на Ройтерс, като особено показателен е ръстът на инвестициите от Тайван. Увеличението им за 2002 г. спрямо 2001 г. е над 39%, което, като се има предвид обтегнатата политическа ситуация между двете страни, е доказателство за привлекателността на китайските компании. 
  
