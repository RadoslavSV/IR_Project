АКЦИИ НА ПЕТ ДРУЖЕСТВА ОТ ЕНЕРГЕТИКАТА МОЖЕ ДА СЕ ПУСНАТ СЛЕД МЕСЕЦ 

ХРИСТО СТОЯНОВ  

ПОПРАВКИТЕ в закона за приватизация, приети от парламента в края на миналата седмица, вдъхнаха нова надежда сред участниците на капиталовия пазар, че акциите от двата най-важни борсови пула ще излязат на приватизационния пазар на БФБ-София в по-обозримо бъдеще. Сред 15-те компании в списъка за специална приватизация /без намеса на съда/ са имената на четири дружества, миноритарни дялове от които държавата трябва да предложи срещу компенсаторки на борсата - Булгартабак холдинг, БТК, Български морски флот и Българско речно плаване. Първите три дружества са в основата на т. нар. пул "Мечта", а Параходство БРП е част от пул "Енергетика". 
На първо място, законовите промени решават казуса с двата флота, приватизацията на които беше оплетена във въпросителни близо два месеца. Група парламентаристи около варненския депутат от НДСВ Стефан Минков успя да прокара през икономическата комисия на Народното събрание решение за вкарване на БМФ и БРП в забранителен списък за приватизация до изготвяне на стратегия за продажбата им. Идеята обаче така и не получи подкрепа на цялата парламентарна група на НДСВ и се посрещна на нож от Агенцията за приватизация. В крайна сметка поправките в закона дадоха деликатно решение на конфликта в полза на АП. Вкарването на БМФ и БРП в специалния списък означава, че за раздържавяването им ще има специална стратегия, която и бездруго вече се готви от консултантите на АП. Така се удовлетворява формално искането на варненските депутати, но се парира целта им да отложат продажбата на флотовете. 
След като влязат в сила поправките в приватизационния закон, става по-възможно бързото финализиране на сделките за мажоритарните пакети от БТК и Булгартабак, което издърпва по-близко в бъдещето появата на миноритарните пакети на борсата впоследствие, коментира пред в. ПАРИ шефът на дирекция Инвестиционно банкиране в ОББ Димитър Александров. Банката в консорциум с NВGI и ИП Булброкърс спечели конкурса за посредничество при продажбата на пула "Мечта". Всички юридически проблеми със статута на отделните дружества обаче продължават да стоят - особено при БТК и БМФ, добави Александров. Вече половин година молбата за стартиране на процедурата по придобиване на публичен статут от БТК и БМФ лежи на бюрото на министъра на транспорта Пламен Петров. Въпреки че вече се регистрира на БФБ-София, плевенското дружество Нефт и газ също не може да се пусне на борсата заради пречки в закона за подземните богатства. 
Консорциумът между Първа финансова брокерска къща и Фина-С, който ще пласира седемте държавни дяла в пул "Енергетика", е внесъл в АП стратегията за продажба на пакетите и чака тя да бъде одобрена. Без Параходство БРП останалите шест дружества вече са стартирали процедурите по придобиване на публичен статут, а петте дружества от енергетиката вече са на финалната права. Самите посредници смятат, че предлагането на акциите от пула с изключение на БРП би могло да започне от началото на март. 
Решимостта, демонстрирана от мнозинството със сегашните поправки в закона за приватизация, дава основания да се вярва, че в скоро време в пленарната зала ще бъдат гласувани и останалите вече подготвени промени. С тях трябва да се удължи срокът на инвестиционните бонове от втората вълна на масовата приватизация и което е по-важно, да се даде правото на АП да осъществява процедурите за даване на публичен статут на дружествата в списъка за борсова приватизация. Последното касае пряко четири дружества от двата големи борсови пула - БТК, БМФ, БРП и ДЗИ. Елиминирането на сегашните бюрократични пречки ще даде шанс за близък старт на сериозното публично предлагане на акции на борсата. 
