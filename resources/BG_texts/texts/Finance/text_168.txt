Емисия: Четвъртък, 6 Януари 2000
                   
                  Управителят на Националния осигурителен институт Николай 
                  Николов: Целта е само правителството да контролира фондовете 
                  ПЕТЯ МИНКОВА
                  - Г-н Николов, възможно ли е цялата структура на НОИ да 
                  премине в бъдещата агенция към Министерството на финансите?
                  - Да. Това го научихме наскоро от едно писмо на Муравей Радев, 
                  което е до министъра на труда, и с копие до нас. Ние не сме 
                  подчинени на министъра на труда, а на парламента. 
                  - Всъщност така се избягва контролът на парламента?
                  - Избягва се и трипартитния контрол - НОИ сега се управлява от 
                  орган, в който се съчетават интересите на всички участници 
                  -синдикати, работодатели, това е общественият контрол и на 
                  правителството.
                  - Кой ще управлява парите на агенцията, която ще обедини НОИ и 
                  данъчните?
                    Ще управлява министерството на финансите. НОИ ще се обедини 
                    с Главно управление на данъчната администрация. Това Муравей 
                    Радев го каза много ясно. Друг е въпросът дали е възможно 
                    това да стане. Създаването на такава агенция е абсурдно за 
                    България. Според мен данъчните трябва да се обединят с 
                    митниците, там им е проблемът. Ако трябва да си направят 
                    единна информационна система и когато си внеса кола да ме 
                    чакат данъчните, за да си платя, а не както е сега.


                  - Тоест, смятате, че целта е контрол върху бюджета на тази 
                  агенция?
                  - Да. Тук става въпрос за контрол само от страна на 
                  правителството. И сега половината от представителите в надзора 
                  на института са представители на кабинета, но има и други. 
                  Целта според мен е да се елиминират другите. 
                  - Това ще се отрази ли на харчовете на НОИ?
                  - От началото на 90-те години до създаването на НОИ, 
                  средствата за социално осигуряване бяха в държавния бюджет. 
                  Бюджетът ни беше част от държавния бюджет, което даваше 
                  възможност за скрито, вътрешно преразпределение на средства. 
                  Какво имам предвид? Държавният бюджет се пълни от данъци, 
                  бюджетът на социалното осигуряване се пълни от вноски. Това, 
                  че те отиваха на едно място прикриваше разликата между тях. А 
                  разлика има. Данъкът отива в общия кюп и там се решава дали ще 
                  се прави път, магистрала, мост, тунел или заплати на 
                  чиновници. Някой решава какво да прави с тях, по-нататък 
                  данъкоплатецът контролира това. Осигурителната вноска обаче 
                  трябва да се върне под формата на пенсии. 
                  Не знам дали е случайно или не, но след отделянето на 
                  института вече нямаше дефицит. А през 1990-1996 г. имаше 
                  постоянен дефицит. 
                  - Какво ще прави новата агенция?
                  - Функциите й ще са няколко. Една от тях е регистрация на 
                  платците. Друг е въпросът, че това е нещо остаряло, ние вече 
                  не даваме осигурителни номера. Данъчните дават данъчни номера, 
                  но не и ние, защото ползваме за идентификатор Булстат номер. 
                  Те ще връщат регистрацията, от която ние сме се отказали преди 
                  3 г., и която е в основата на това, че не се осигуряват фирми. 
                  Други функции са издаване на удостоверения, обслужване на 
                  данъкоплатци, събиране на приходи, задължения, приемане и 
                  обработка на декларации. Те (данъчните - б.р.) обработват 
                  декларациите за 1997 г., а ние ще обработваме текущо, в 
                  месеца. Одиторската дейност, ревизиите също са предвидени. 
                  Това означава, че ще ни изземат и ревизионния, контролния 
                  апарат. Сред функциите е и информационно обслужване, което 
                  значи, че ще ни вземат и информационната система. 
                  Не е ясно и как тази система ще събира осигуровките всеки 
                  месец и ще се обедини с данъчната администрация, където 
                  декларациите трябва да се дават веднъж годишно. 
                  - Възможно ли е интересите, които стоят зад атаката срещу вас 
                  през ноември, да идват от МФ заради агенцията? 
                  - Ами, това не искам да го казвам аз, но може да се направи 
                  анализ. Според мен проблемът беше във високия търговски 
                  дефицит на страната, който не беше планиран. Изискваше се да 
                  се насочат средства от бюджета, в консолидираната рамка се 
                  очакваше НОИ да има 140 млн. лв. свободни пари. Изведнъж се 
                  оказа, че НОИ ги няма, но не поради института. Това беше 
                  мероприятие за защита на финансовия министър и на работата на 
                  правителството преди поканата от ЕС. Целта според мен беше да 
                  се разсеят съмненията, че има някакви проблеми във финансите 
                  на държавата. Проблемът трябваше да се отклони от 
                  правителствените към независимите структури като общините и 
                  НОИ. Точно към тях бяха публичните обвинения, “вие сте тези 
                  които не спазвате финансовата дисциплина, вие сте 
                  самостоятелни, само правителството крепи борда, разбирай 
                  Муравей Радев”. Те си казват така: ако има проблеми там (с 
                  независимите институции - б.р.) тази година, догодина ние ще 
                  променим съответните закони и ще им отнемем тази независимост. 
                  Според мен това беше посланието и на срещата с общините, и на 
                  срещата с НОИ. Трябваше да се разбере и у нас, и в чужбина, че 
                  правителството работи добре, но преди това са създадени 
                  независими структури, които не му позволяват да разполага с 
                  60% от парите. Ако държавният бюджет е 100%, нашият е 60% от 
                  него. Според мен тезата им е следната - има проблеми в 
                  държавата, но догодина ще рапортуваме, на 1 юли правим една 
                  такава агенция и ще видите как всичко ще се събира. Според мен 
                  това беше целта на занятието - защита на Муравей Радев. Той не 
                  може да се смени Муравей, защото това означава да се загуби 
                  доверието и да се признае че в тази област се е действало 
                  неадекватно. Атаката се вписва и по време - общински избори, 
                  някои кметове ги няма, лошо работили, в НОИ не събират парите, 
                  само правителството крепи борда, иначе другите го клатят. И 
                  щом го клатят, ние догодина ще им кажем. 
                  Сега хората в НОИ нямат мотив да работят. Не искам да плаша 
                  никого, просто не може да се ходи от град на град и да се 
                  казва, че “ще ви вземем хората, ще ви вземем сградите, 
                  компютрите и т.н.”
                  - Кой го прави?
                  - Финансовите шефове. Това за ремонта на кодекса не го казах 
                  аз, а Муравей Радев оня ден. Той каза, че с един нормативен 
                  акт ще се променят всички закони, за да се създаде тази 
                  агенция.
