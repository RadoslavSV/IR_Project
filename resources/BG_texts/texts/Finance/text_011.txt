ОСНОВОПОЛАГАЩ СТАНДАРТ ПРИ СЪСТАВЯНЕТО НА ФИНАНСОВИ ОТЧЕТИ ПО МСС 

СИЛВИЯ ПЕНЕВА, НАЦИОНАЛЕН ДИРЕКТОР ПО ОДИТИ В ДЕЛОЙТ И ТУШ, БЪЛГАРИЯ  


 
 
 ЧАСТ ВТОРА 
ДОСТОВЕРНОТО представяне е най-важната цел при съставянe на финансови отчети по Международните счетоводни стандарти /МСС/. Вярното и честно представяне на финансовата информация изисква избор и прилагане на подходящи счетоводни политики и допълнителни оповестявания, налагани от съответните МСС или преценени от ръководството на предприятието като важни за правилното разбиране на информацията в отчетите. 
Счетоводните политики представляват цялата съвкупност от счетоводни принципи, основни счетоводни предположения, конвенции, правила и практики, приети и прилагани от ръководството на предприятието при съставяне на отчетите. В някои изключително редки случаи е възможно да не съществува МСС за конкретната област на отчитане или той да не третира даден въпрос за представяне на финансовата информация. В подобни случаи ръководството на предприятието на базата на своите преценки следва да развие и приеме счетоводна политика, която дава най-полезната и достоверна информация на потребителите на финансовите отчети. 
При създаването на такава специфична счетоводната политика съставителите на отчети се ръководят от изискванията на МСС, които се отнасят за подобни обекти на счетоводно отчитане. Освен това ръководството на предприятието следва да се съобразява с критериите, представени в Общите положения на МСС за определяне, признаване и оценяване на активи, задължения, приходи и разходи. Следва да се вземат предвид и съществуващите счетоводни практики в съответната индустрия. По този начин разработената специфична счетоводна политика ще бъде надеждна база за съставяне на отчетите съгласно МСС и за взимане на решения от ползвателите им. 
МСС 1 детайлизира някои от изискванията на Общите положения на МСС при съставянето на финансови отчети относно: прилагане на принципа на начисляването, действащото предприятие, а също така и относно критериите за компенсиране на активи и пасиви, приходи и разходи и окрупняване на статии във финансовите отчети, както и относно прилагането на принципа за последователност при представянето на финансовата информация. 
МСС 1 изисква при изготвяне на финансовия отчет ръководството да прецени способността на предприятието да продължи 
дейността си 
Финансовите отчети по МСС трябва да бъдат изготвени при прилагане на 
 
ПРИНЦИПА НА ДЕЙСТВАЩО ПРЕДПРИЯТИЕ 
освен ако ръководството не възнамерява да ликвидира предприятието или няма друга реалистична алтернатива. Когато при съставянето на финансовия отчет на ръководството са известни съществени несигурности, свързани със събития и факти, които може да породят значителни съмнения, че предприятието може да продължи своята дейност, тези несигурности се оповестяват. Ако финансовият отчет не е изготвен в съответствие с принципа на действащо предприятие, този факт трябва да се оповести заедно с базата, на която е изготвен финансовият отчет, както и причините, поради които не е приложен принципът на действащо предприятие. 
При преценка дали принципът на действащото предприятие е спазен ръководството взема предвид разполагаемата информация за предвидимото бъдеще, което трябва да е не по-малко от една година от датата на баланса. Съставителите на финансовите отчети следва да преценят широк кръг от фактори по отношение на потенциални източници на финансиране, очаквана печалба, обръщаемост на оборотния капитал т. н. Не се изисква обаче да се оповести изрично, че финансовите отчети са изготвени на базата на действащо предприятие. 
Важността на МСС 1 до голяма степен се определя от факта, че този стандарт определя минималните изисквания относно структурата и съдържанието на финансовите отчети. МСС 1 изисква задължително определени оповестявания да бъдат направени в основните отчети /баланса, отчета за приходите и разходите, отчета за собствения капитал/, но дава и насоки в кои случаи предприятието може да прецени дали дадена задължителна за оповестяване информация да бъде оповестена в бележките към финансовите отчети вместо в основните отчети. 
Съгласно МСС 1 финансовите отчети трябва да съдържат бележки, които да представят базата, на която отчетите са изготвени, и специфичните счетоводни политики, както и задължителните оповестявания, изисквани от други МСС. В бележките може да се оповести и друга информация, която не е представена в баланса или в отчетите за приходите и разходите, паричните потоци или собствения капитал, но която е важна за правилното разбиране на отчетите. 
Задължително във финансовите отчети се представя 
 
РЕЗЮМЕ НА СЧЕТОВОДНИТЕ ПОЛИТИКИ 
което трябва да описва оценъчните бази, ползвани при изготвяне на отчетите, и всяка специфична политика относно даден счетоводен обект за отчитане. Така например следва да се оповестят счетоводните политики относно признаване на приходите, бизнескомбинациите, финансовите инструменти, амортизациите и т. н. При представяне на резюме на счетоводните политики ръководството на предприятието следва да се ръководи от 
изискванията за качествата на финансовите отчети, а именно уместност, надеждност, разбираемост и сравнимост 
Една счетоводна политика може да бъде от съществено значение дори когато сумите, представени в счетоводните отчети, не са съществени. Например, независимо че сумата на текущите данъци или отсрочените данъци може да не е съществена, политиката на предприятието относно отчитането на данъците трябва да бъде оповестена. 
МСС 1 не съдържа конкретни разяснения относно прилагането на МСС за първи път. Поради това Постоянният комитет за разяснения разглежда този въпрос в ПКР 8 Прилагане за първи път на МСС като основна счетоводна база. ПКР 8 дава указания как да се изготвят финансовите отчети на предприятието за периода, когато МСС се прилагат изцяло като основна счетоводна база, и по какъв начин следва да се прилагат специфичните преходни разпоредби на отделни МСС към салдата на статии, съществуващи към датата, на която тези стандарти влизат в сила. През периода, 
 
КОГАТО МСС СЕ ПРИЛАГАТ ЗА ПЪРВИ ПЪТ ИЗЦЯЛО 
като основна счетоводна база, финансовите отчети на предприятието следва да бъдат представени все едно винаги са били изготвяни в съответствие с МСС, в сила през периода, когато се прилагат за първи път. 
На практика Международните счетоводни стандарти при първоначално изготвяне на отчетите по МСС се прилагат ретроспективно с изключение, когато даден МСС изисква или разрешава различно преходно тълкуване или сумата на корекциите не може да се определи разумно. 
Всички необходими корекции за преминаването към МСС се представят като корекции на началното салдо на неразпределената печалба за най-ранния период, представен във финансовия отчет по МСС 
Постоянният комитет по разясненията счита, че не е уместно да се признае кумулативният ефект на корекциите от преминаването към МСС в отчета за приходите и разходите. Следователно при преминаването към МСС като основна счетоводна база не може да се приложи допустимият съгласно МСС 8 Нетна печалба или загуба за периода, фундаментални грешки и промени в счетоводната политика алтернативен подход за отчитане на ефекта на корекциите в отчета за приходите и разходите. Преходното третиране на всякакви суми по отделни статии, съществуващи преди датата на влизане в сила на МСС и разясненията, е стриктно ограничено до периодите, завършващи на датата, посочена в съответните МСС. 
Поради непрекъснато нарастващото значение на МСС като глобална счетоводна база Съветът по МСС е разработил 
 
ПРОЕКТ ЗА НОВ МСС ПЪРВОНАЧАЛНО ПРИЛАГАНЕ НА МСС 
Този проект за МСС доразвива разясненията, представени в ПКР 8, и дава някои нови насоки, които трябва да се следват при първоначалното прилагане на МСС. Проектът за МСС се различава в някои аспекти от ПКР 8. Например проектът дава ясни указания при кои случаи може да не се прилагат ретроспективно изискванията на МСС - когато първоначалното им прилагане като основна счетоводна база ще доведе до излишни разходи и усилия за съставителите. Освен това проектът за МСС изяснява, че преходните разпоредби на отделните МСС няма да се прилагат по отношение на първоначално прилагане на МСС като основна счетоводна база. Допълнително се дават и насоки как следва да се преценяват и използват при първоначалното прилагане на МСС счетоводни приблизителни оценки, определени съгласно национални счетоводни бази. Предвижда се този проект да се приеме през 2003 г., като след приемането му той ще отмени ПКР 8. 
 

