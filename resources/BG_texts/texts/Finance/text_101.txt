ЧАСТ ПЪРВА: ОБХВАТ, ПРИЗНАЦИ НА ОБЕЗЦЕНКА, ОБЕЗЦЕНКИ, ОПРЕДЕЛЯНЕ НА СТОЙНОСТ 

КРАСИМИРА РАДЕВА, ОДИТ МЕНИДЖЪР ДЕЛОЙТ И ТУШ, БЪЛГАРИЯ  


 
МСС 36 Обезценка на активи определя отчитането и оповестяването на обезценката на всички активи без онези, чиято обезценка се третира от отделен стандарт. Този стандарт замества изцяло отчитането на обезценката на активите, които преди приемането му бяха предмет на МСС 16 Имоти, машини, съоръжения и оборудване, МСС 22 Бизнескомбинации, МСС 28 Отчитане на инвестиции в асоциирани предприятия и МСС 31 Счетоводно отчитане на дялове в смесени предприятия. 
 
МСС 36 дефинира процедурите, които едно предприятие следва да прилага, за да се увери, че активите му се отчитат по стойност, не по-голяма от тяхната възстановима стойност. Активите се отчитат по стойност, по-висока от възстановимата, ако тяхната балансова /преносна/ стойност надвишава стойността, която може да бъде възстановена при тяхното използване или продажба. В такъв случай се счита, че активите са обезценени и стандартът изисква да се признае загуба от обезценка. МСС 36 посочва също така кога едно предприятие следва да възстанови отчетената в предходни периоди загуба от обезценка и препоръчва оповестяванията, които следва да бъдат направени във финансовите отчети на предприятията. 
 
ОБХВАТ НА СТАНДАРТА 
МСС 36 се прилага при отчитане на обезценки на всички активи с изключение на: 
* стоково-материални запаси, отчитани съгласно МСС 2 Стоково-материални запаси; 
* активи, възникнали във връзка с отчитането на договори за строителна дейност, съгласно МСС 11 Договори за строителство; 
* разсрочени данъчни активи, възникнали в съответствие с МСС 12 Данъци върху дохода; 
* активи, възникнали във връзка с отчитане доходи на наети лица, съгласно МСС 19 Доходи на наети лица; 
* финансови активи, включени в обхвата на МСС 32 Финансови инструменти: оповестяване и представяне; 
* инвестиционни имоти, оценени по справедлива стойност; 
* биологични активи, отнасящи се за земеделска дейност, които са оценени по справедлива стойност, намалена с разходите по продажба. 
 
МСС 36 СЕ ПРИЛАГА И ЗА ФИНАНСОВИ АКТИВИ, ПРЕДСТАВЛЯВАЩИ ИНВЕСТИЦИИ В ДЪЩЕРНИ, АСОЦИИРАНИ И В СМЕСЕНИ ПРЕДПРИЯТИЯ 
и отчитани в съответствие с МСС 27 Консолидирани счетоводни отчети и отчитане на инвестициите в дъщерни предприятия, МСС 28 Отчитане на инвестиции в асоциирани предприятия и МСС 31 Счетоводно отчитане на дялове в смесени предприятия. 
 
ПРИЗНАЦИ ЗА ОБЕЗЦЕНКА 
Предприятието следва да извършва към датата на съставяне на баланса преглед на активите за наличие на обезценка. Ако в резултат на прегледа се докаже, че обезценка съществува, предприятието следва да изчисли възстановимата стойност на актива. 
Трябва да се отбележи изискването на МСС 36, че възстановимата стойност на активите се изчислява само когато са налице признаци за тяхната обезценка. Други МСС, като МСС 38 Нематериални активи и МСС 22 Бизнескомбинации, изискват задължително изчисляване на възстановимата стойност на нематериалните дълготрайни активи и положителната репутация към датата на баланса. 
МСС 36 изисква при прегледа за наличие на обезценка да се вземат предвид като минимум следните признаци за обезценка: 
 
НА БАЗА ВЪНШНИ ИЗТОЧНИЦИ НА ИНФОРМАЦИЯ: 
* През отчетния период продажната цена на актива се е намалила под очакваното равнище вследствие на моралното му и физическо изхабяване; 
* Настъпили са или се очаква да настъпят значителни, с негативен ефект върху предприятието изменения в технологичната, пазарната, икономическата и нормативната среда, в които работи предприятието или пазарът, към който принадлежи; 
* Пазарните лихвени проценти или другите пазарни нива на доходи от инвестиции са се увеличили, което вероятно ще повлияе върху нормата на дисконтиране, използвана при определяне стойността на актива в употреба, вследствие на което възстановимата стойност на актива ще се намали съществено; 
* Преносната стойност на нетните активи на предприятието е по-висока от пазарната му капитализация. 
 
НА БАЗА ВЪТРЕШНИ ИЗТОЧНИЦИ НА ИНФОРМАЦИЯ: 
* Наличие на изхабяване или физическа повреда на актива; 
* Настъпили са или се очаква да настъпят съществени промени, с негативен ефект върху дейността на предприятието, в степента или в начина на използването на активите, като например преустановяване или преструктуриране на дейността, в която се използва активът; продажба на актива преди предварително определения срок и др.; 
* Вътрешните отчети на предприятието показват, че икономическата изгода от използването на актива е под очакваната; например паричните потоци, необходими за придобиването на актива, или последващата го поддръжка значително превишават бюджетираните и др. 
 
ОПРЕДЕЛЯНЕ НА ВЪЗСТАНОВИМАТА СТОЙНОСТ НА ОТДЕЛЕН АКТИВ 
МСС 36 дефинира ВЪЗСТАНОВИМАТА СТОЙНОСТ на актива като по-високата от неговата ПРОДАЖНА ЦЕНА и СТОЙНОСТ В УПОТРЕБА. 
 
ОПРЕДЕЛЯНЕ НА НЕТНАТА ПРОДАЖНА ЦЕНА НА ОТДЕЛЕН АКТИВ 
Нетната продажна цена на актива е цената при пряка сделка, дефинирана в договор за продажба, намалена с допълнителните преки разходи по сделката. 
В случаите, когато няма договор за продажба, но активът се търгува на активен пазар, нетната продажна цена е текущата продажна цена, намалена с разходите за продажбата. 
Когато няма пряка сделка или активен пазар, нетната продажна цена се определя въз основа на най-достоверната информация относно сумата, която предприятието може да получи за съответния актив към датата на баланса, при пряка сделка между информирани и желаещи продавач и купувач, като се приспаднат разходите от продажбата. При определяне на тази сума предприятието следва да вземе предвид последните сключени сделки в същата сфера на дейност. 
Разходите за продажбата се дефинират от МСС 36 като разходи, включващи разходи за правни услуги, държавни такси, разходи по отстраняването на актива и преки допълнителни разходи, необходими за привеждането на актива в годно за продажба състояние. 
 
ОПРЕДЕЛЯНЕ НА СТОЙНОСТ В УПОТРЕБА 
При определянето на стойността в употреба предприятието следва да приложи следните процедури: 
* Да определи очакваните бъдещи входящи и изходящи парични потоци, възникнали вследствие употребата и продажбата/освобождаването от актива; 
* Да се приложи подходяща норма на дисконтиране към очакваните бъдещи парични потоци. 
 
БАЗА ЗА ИЗЧИСЛЕНИЕ НА СТОЙНОСТ В УПОТРЕБА 
При оценката на стойността в употреба прогнозите за бъдещи парични потоци се основават на най-оптимистичния вариант от прогнозите на ръководството относно икономическата среда, в която то ще работи през оставащия полезен срок на годност на актива. 
Прогнозите на бъдещите парични потоци следва също така да се базират на последните възможни бюджети/прогнози, одобрени от ръководството, като периодът на прогнозиране не следва да надвишава 5 години, освен ако няма основание за определяне на по-дълъг период от време. 
В случай че периодът на прогнозиране превишава 5 години, прогнозите след петата година се изчисляват, като се използва постоянен или намаляващ процент на икономически растеж, освен ако няма доказателства за очакван нарастващ процент на растеж. 
Процентът на икономически растеж, използван при прогнозиране на парични потоци, генерирани след петата година, не следва да превишава очаквания дългосрочен процент на икономически растеж относно продукцията, развитието на индустрията и на страната и/или страните, в които предприятието реализира своята продукция или услуги, освен ако използването на по-висок процент на растеж не е обосновано икономически. 
 
ОЦЕНКАТА НА БЪДЕЩИТЕ ПАРИЧНИ ПОТОЦИ ВКЛЮЧВА: 
* Прогнози за парични постъпления, възникнали в резултат от използването на актива; 
* Прогнози за парични плащания, необходими, за да се генерират паричните постъпления, възникнали в резултат от използването на актива /включително плащания по привеждането на актива в състояние, годно за употреба/, които може да бъдат отнесени пряко или разпределени на достоверна и постоянна база към стойността на актива; 
* Нетни парични потоци, които се очаква да възникнат във връзка с отписването на актива в края на полезния му срок на годност. 
Не следва да се включват в бъдещите парични потоци постъпления или плащания, които се очаква да възникнат от: 
* Бъдещо преструктуриране, което предприятието още не е предприело; или 
* Бъдещи инвестиции, които ще подобрят или ще повишат предварително очакваното качество и степен на използваемост на актива. 
 
Очакваните бъдещи парични потоци не следва да включват парични постъпления или плащания от финансови трансакции, както и данъчни постъпления или плащания 
тъй като ефективната норма на дисконтиране се определя, като се отчита промяната на стойността на парите във времето и при предположението, че ще се дисконтират паричните потоци преди данъчно облагане. 
 
ОЦЕНКА НА БЪДЕЩИ ВАЛУТНИ ПАРИЧНИ ПОТОЦИ 
Бъдещите валутни парични потоци се отчитат във валутата, в която са генерирани, като се дисконтират с норма, подходяща за тази валута. Предприятието превежда сегашната стойност на бъдещите парични потоци по курс към датата на баланса /в съответствие с МСС 21 Ефекти от промените във валутните курсове/. 
 
ОПРЕДЕЛЯНЕ НА НОРМАТА НА ДИСКОНТИРАНЕ 
Нормата на дисконтиране се определя преди данъчно облагане и отразява текущата пазарна оценка на промяната на стойността на парите във времето, както и рисковете, специфични за актива. Нормата на дисконтиране не следва да отразява рискове, по отношение на които се коригират прогнозите на бъдещите парични потоци. 
Нормата на дисконтиране се изчислява, като се вземе предвид доходността на аналогични активи, търгувани на активен пазар, или среднопретеглената цена на капитала на публично предприятие, чийто актив или портфейл от активи е аналогичен по отношение на потенциал за изгоди и рискове на актива, предмет на прегледа за обезценка. 
 
ПРИЗНАВАНЕ НА ОБЕЗЦЕНКА НА АКТИВИ 
Загубата от обезценка представлява превишението на преносната стойност на актива над неговата възстановима стойност. 
 
ЗАГУБАТА ОТ ОБЕЗЦЕНКА СЕ ПРИЗНАВА ВЕДНАГА ЗА ТЕКУЩ РАЗХОД 
освен когато активът се отчита по преоценена стойност /съгласно алтернативния подход, дефиниран в МСС 16 Имоти, машини, съоръжения и оборудване/. 
Загубата от обезценка на преоценен актив се отчита като намаление на преоценъчния резерв. Превишението на загубата от обезценка над преоценъчния резерв се отчита като текущ разход. 
В случай че загубата от обезценка превишава преносната стойност на актива, предприятието следва да признае задължение само ако това се изисква от друг МСС. 
След признаване на загуба от обезценка на актива сумата за амортизация, начислявана в бъдещи периоди, следва да се коригира, за да се разпредели новата преносна стойност на актива върху остатъчния полезен срок на годност след приспадане на остатъчната стойност, ако такава съществува. 
