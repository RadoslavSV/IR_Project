ФИНАНСОВОТО разузнаване започва от март тримесечни проверки в казината съвместно с Държавната комисия по хазарта, съобщи директорът на агенция Бюро за финансово разузнаване Васил Киров. Проверките започват от Черноморието и големите градове. Ще се гледа дали казината идентифицират клиентите си и дали са сигнализирали финансовото разузнаване при съмнителни операции по Закона за мерките срещу изпиране на пари. Според Закона за хазарта идентификацията е задължителна дори и когато клиентът не е купил чипове и не играе. До момента не е установено пране на пари в хазарта, но е имало няколко сигнала за съмнителни инвестиции в него. Няма данни и за пране на пари чрез появилите се онлайн казина, но те са незаконни, коментира Киров. Досега при проверките е акцентирано най-вече на търговските банки, тъй като те имат най-голямо значение за наблюдението на финансовите потоци, обясни шефът на финансовото разузнаване. 
 
ПРЕЗ 2002 Г. Е ПРЕДОТВРАТЕН КРУПЕН СЛУЧАЙ НА БАНКОВА ИЗМАМА ЗА 800 МЛН. USD, СВЪРЗАНА С ЦЕННИ КНИЖА, В КОЙТО СА БИЛИ ПОДВЕДЕНИ ДА УЧАСТВАТ СЕРИОЗНИ БЪЛГАРСКИ ИНСТИТУЦИИ. СХЕМАТА Е БИЛА АЛА ОСТАП БЕНДЕР, В НЕЯ СА ЗАМЕСЕНИ И БЪЛГАРИ 
Това потвърди пред в. ПАРИ Васил Киров. Случаят не е включен в общите суми на годишния доклад за дейността на финансовото разузнаване през 2002 г., а е изведен под линия. 
Докладът е одобрен от финансовия министър и от вчера е на новата страница на агенцията в Интернет. 
 
ПРОКУРАТУРАТА РАЗСЛЕДВА НАД 274.7 МЛН. ЕUR ЗА ПРАНЕ НА ПАРИ ПО 138 СИГНАЛА ОТ 171 ОПЕРАТИВНИ ПРЕПИСКИ, ПОТВЪРДЕНИ ОТ ФИНАНСОВОТО РАЗУЗНАВАНЕ. В НАЦИОНАЛНАТА СЛЕДСТВЕНА СЛУЖБА СА ОБРАЗУВАНИ И СЕ ВОДЯТ 17 СЛЕДСТВЕНИ ДЕЛА ЗА ИЗПИРАНЕ НА ПАРИ. 
 
Пет от следствията са приключили и предстои влизането им в съда. Следствените дела не са много, защото е трудно да бъдат доказани съмненията за пране на пари в съда, каза финансов разузнавач номер 1. В Англия е постигната осъдителна присъда по такъв случай едва 8 г. след като е заработила системата им, даде пример той. 459 проверки на задължени лица е предприела агенцията. Получените доклади от тях пък са 220 за общо 292 млн. ЕUR. 
Един от крупните случаи, посочени в доклада, е и опитът за пране на 25 млн. USD чрез влагането им в губещо наше предприятие, за който в. ПАРИ пръв съобщи през м. г. През последното тримесечие пък бяха спрени 7 сделки със заповед на финансовия министър общо за 1 млн. ЕUR. Българската банкова система не е използвана за финансиране на тероризъм. Това е установила проверка на цялата система и над 500 лица от списъците с терористи на ООН, ЕС, САЩ, а също и заподозрени лица, за които ни е поискана проверка от Испания и Италия. 
 
АДВОКАТИ 
Планирана е среща с Висшия адвокатски съвет, на която ще бъде обсъден въпросът, как адвокатите ще докладват за мръсни пари - директно на финансовото разузнаване или ще сигнализират съвета, а той ще решава дали информацията ще се предоставя на агенцията. Това, което трябва да преценим, е, до каква степен несъобразяването с изискването във втората директива на ЕС за мерките срещу изпиране на пари ще засегне преговорния процес за присъединяването ни, посочи Киров. В момента докладването на адвокатите се въвежда в страните членки на ЕС и в САЩ. Крайният срок за привеждане в действие на тази позиция е юни 2003 г. Директивата е приета от Европейския парламент и Съвета на Европейския съюз. Не съм адвокат от 1999 г. Тогава съм подал заявление за отписване от колегията, а съгласно Закона за адвокатурата заявлението действа автоматично, каза Киров. 
