С БИСТРА ИЛКОВА, ПРЕДСЕДАТЕЛ НА ДЪРЖАВНАТА КОМИСИЯ ПО ЦЕННИТЕ КНИЖА, РАЗГОВАРЯ ХРИСТО СТОЯНОВ  

 
 ГОСПОЖО ИЛКОВА, НА 12 ЯНУАРИ /БЕЛ. РЕД. - ВЧЕРА/ СЕ НАВЪРШВАТ 7 ГОДИНИ ОТ СЪЗДАВАНЕТО НА ДЪРЖАВНАТА КОМИСИЯ ПО ЦЕННИТЕ КНИЖА. КОИ НЕЙНИ ДЕЙСТВИЯ ПРЕЗ ТОЗИ ПЕРИОД ИЗИГРАХА НАЙ-СЪЩЕСТВЕНА РОЛЯ ЗА СЪЗДАВАНЕТО И РАЗВИТИЕТО НА КАПИТАЛОВ ПАЗАР В БЪЛГАРИЯ? 
- На първо място, създаването на нормативната уредба - специалния закон и всички наредби по прилагането му. Второ, изграждането на инфраструктурата на пазара - един тежък и сложен процес, който изискваше много професионализъм от предишните състави на ДКЦК. Лицензираха се 127 инвестиционни посредника, в т. ч. и около 27 банки. Регистрираха се около 1100 публични дружества. Българската фондова борса получи лиценз, заработи Централният депозитар. Особено в първите години от създаването на Държавната комисия по ценните книжа върху нея падна основната тежест по изграждането и регулирането на капиталовия пазар. 
 
СПОРЕД ПРАВИЛНИКА НА ДКЦК ОСНОВНАТА Й ФУНКЦИЯ Е ДА ОСИГУРИ ЗАЩИТА НА ИНВЕСТИТОРИТЕ И ДА СТИМУЛИРА РАЗВИТИЕТО НА ОТКРИТ И ЕФЕКТИВЕН ПАЗАР. КАТО ДОСКОРОШЕН УЧАСТНИК НА ПАЗАРА НЕ СЧИТАТЕ ЛИ, ЧЕ КОМИСИЯТА ФОКУСИРА ДЕЙНОСТТА СИ ГЛАВНО ВЪРХУ КОНТРОЛА НА ИНВЕСТИЦИОННИТЕ ПОСРЕДНИЦИ И ЧЕСТО ОСТАВАШЕ ПАСИВНА ПРИ ЗАЩИТА НА ИНВЕСТИТОРИТЕ В КОНКРЕТНИ СИТУАЦИИ? 
- При създаването на регулацията на пазара се ползваха американският и западноевропейският опит. Но там капиталовите пазари имат дълга история и са несравнимо по-развити. В резултат в първите години след въвеждането на този тип регулация у нас се получи свръхконтрол. Той се усети не само от инвестиционните посредници, а от всички поднадзорни лица. В крайна сметка се видя, че регулацията не съответства на нивото на развитие на пазара в настоящия стадий. В известна степен именно елементът на свръхрегулация ускори неизбежното отсяване на най-добрите участници на пазара. 
В последните години обаче отношението на държавния регулатор видимо се променя и вече не може да се говори за свръхконтрол. В същото време по отношение на защитата на правата на инвеститорите, което само по себе си е доста разтегливо понятие, ДКЦК е по-активна и реагира по-бързо. 
 
КЪДЕ ТОГАВА МИНАВА ГРАНИЦАТА МЕЖДУ ЕФЕКТИВНАТА РЕГУЛАЦИЯ И СВРЪХКОНТРОЛА В НАШИТЕ УСЛОВИЯ? 
- Комисията трябва не само да контролира, но и да зачита мнението и интересите на поднадзорните лица. Всички помним как в първите години се издигна стена между ДКЦК и поднадзорните институции. Сега нещата са различни. Аз смятам да продължа с изграждането на диалог с поднадзорните лица, със зачитането на техните мнения и конструктивни предложения относно нормативната уредба и различни казуси. Наред с това комисията трябва да осъзнае и ролята си за стимулиране развитието на капиталовия пазар. Да помага за появата на нови емитенти и нови инструменти на пазара. Да съдейства на другите държавни органи, от които зависи развитието на пазара - Министерството на икономиката, Агенцията за приватизация. Трябва да потърсим и по-тясно взаимодействие с органите, отговорни за предотвратяване на престъпленията на пазара, независимо че в последните две години няма големи афери, свързани с ценни книжа. 
 
И В СВЕТОВЕН ПЛАН РЕГУЛАТОРНИТЕ ОРГАНИ НА КАПИТАЛОВИТЕ ПАЗАРИ ТЪРПЯТ КРИТИКИ ЗА НЕЕФЕКТИВНОСТ ПО ОТНОШЕНИЕ НА БОРСОВИТЕ ЗЛОУПОТРЕБИ И МАНИПУЛАЦИИ. КАК ТРЯБВА ДА СЕ ВЪЗПИРАТ ТАКИВА ПРАКТИКИ НА НАШИЯ ПАЗАР? 
- В това направление ДКЦК определено е длъжник на пазара и сериозната ни работа тепърва предстои. Въпреки че пазарът е крайно тесен и на него всичко веднага се вижда, злоупотребите трудно се доказват. Ако те обаче не се овладеят именно на този ранен етап, после ще бъде вече късно. Все още не съм запозната в детайли с разработената по проекта на Американската агенция за международно развитие система за наблюдение на пазара. Но имам сигнали от колегите, че тази система не работи ефективно. За съжаление досега като че ли комисията реагираше едва след сигнали от пресата или самите участници на пазара. Но ако успеем да реагираме адекватно поне в два-три случая, това ще бъде силен положителен сигнал. Ще трябва сериозно да усъвършенстваме и дейността си по отношение на емитентите. Още повече че сме в началото на процес, при който ще се преобразуват все повече публични дружества. Там също са възможни злоупотреби и накърняване на интересите на инвеститорите. Сега например ще въведем практиката, когато постъпи предложение за преобразуване, веднага да уведомяваме борсата, въпреки че нямаме това задължение по закон. Още преди да сме се произнесли по предложението, ще информираме публиката дори за цената. 
 
СЛЕД 7 ГОДИНИ СЪЩЕСТВУВАНЕ ДКЦК Е НА ПЪТ ДА СЕ ВЛЕЕ В НОВАТА ЕДИННА КОМИСИЯ ПО ФИНАНСОВ НАДЗОР. ОЗНАЧАВА ЛИ ТОВА, ЧЕ КАТО САМОСТОЯТЕЛЕН ОРГАН НЕ БЕШЕ ДОСТАТЪЧНО СИЛНА? 
- Не мисля, че ДКЦК или другите два надзорни органа не са достатъчно силни. По-скоро сега настъпи подходящият момент за консолидация. Да не забравяме, че при създаването на нормативната уредба за пенсионноосигурителните и здравноосигурителните фондове в много голяма степен се използваше регулацията на капиталовия пазар. Особено по отношение на активните операции на фондовете. При това нашият пазар е толкова тесен, че на него всички се познават - посредници, институционални инвеститори и нови емитенти. Затова в контекста на стабилността на небанковия финансов сектор в годините напред, особено при още пресния спомен за банковата криза, е добре надзорът да стане единен. 
 

