ДОКЛАДЪТ НА ГРИЙНСПАН ПРЕД СЕНАТА ЕДВА ЛИ ЩЕ РАЗСЕЕ СЪМНЕНИЯТА  


 
 
РАЗВИТИЕТО на кризата с Ирак през последните дни принуди играчите на фондовите борси по света да застанат в позиция на изчакване. Преди изявлението вчера на държавния секретар на САЩ Колин Пауъл пред Съвета за сигурност на ООН няколко дни инвеститорите предпочитаха да се въздържат от покупки - най-малкото защото нямаха причини да го правят. По-песимистично настроените на Уолстрийт предпочитаха да продават във вторник и затова още в началото на търговията водещите индекси на американските книжа натрупаха солидни загуби. И въпреки че през значителната част на деня котировките бавно наваксваха загубите, на пазарите оставаше единствено несигурността от потенциалната война на САЩ срещу Ирак. 
Инвеститорите искат първо да се убедят, че ситуацията по света се избистря, и тогава да се върнат на борсите 
Ретроспекция върху историческото представяне на фондовите борси показва, че котировките отчитат покачване след началото на военните действия. Някои анализатори обаче спорят дали това ще се случи пак. Воденето на мащабни военни действия винаги е свързано с мобилизиране на икономическите ресурси. В момента обект на най-големи разпродажби са сините чипове. Затова и във вторник Dow загуби 1.2%, а Nasdaq 1.4%, докато Russell 2000 - барометърът на малките компании в САЩ, слезе с едва 0.4%. Корпоративните новини не донесоха положителна нагласа сред инвеститорите заради гигантите АIG и Сisco Systems. Те не обърнаха съществено внимание и на макроикономическите показатели за най-голямата световна икономика. И с основание - данните за малкото покачване на поръчките за индустрията са за декември. Ръстът от 0.4% до 320.6 млрд. USD не успява да компенсира спада от 0.8% месец по-рано и като цяло за 2002 г. индустриалните поръчки отчитат намаление от 0.8%. Данните показват слабо търсене на стоки с дълготрайна употреба, а това е ново съмнение в темповете на възстановяване на икономиката след кризата. Без включването на отбранителния сектор в данните се оказва, че гражданското производство има едва 0.2% ръст на поръчките. Все пак икономистите не очакваха и толкова. Реалните данни надхвърлиха прогнозите за общия показател с 0.1%. Изключвайки транспорта, промишлените поръчки отчитат 0.9% покачване, но спадът в търсенето на автомобили и части е бил прекалено осезателен заради сезонен спад на продажбите в сектора. Същевременно продажбите във веригите магазини в САЩ са намалели през последната седмица на януари, но като цяло месецът отчита скромен ръст заради големите отстъпки и следпразничните намаления. За анализаторите обаче данните се оказват още едно съмнение, че потребителските нагласи на американците стават все по-предпазливи, а това също влияе пряко върху възстановяването на икономиката. 
Още е рано да се споменава предстоящото изявление на председателя на Федералния резерв Алън Грийнспан пред Банковата комисия на Сената, което ще се състои следващия вторник и вероятно ще отекне силно на Уолстрийт. 
Два пъти в годината Грийнспан представя доклада на централната банка за състоянието на щатската икономика 
Въпреки че не коментира специфични правителствени предложения за бюджета, той вече предупреди законодателите за нуждата от поддържане на фискална дисциплина и рисковете от нарастващ бюджетен дефицит. Неговите думи следващата седмица едва ли ще отхвърлят притесненията за предстоящия военен сблъсък в Залива, но пък Грийнспан поставя много въпросителни, които тепърва ще раздвижват страстите на фондовите борси по света. 
