БЪЛГАРИЯ СЕ ВЛИЯЕ МНОГО ПО-СЛАБО ОТ СВЕТОВНИТЕ КРИЗИ  

НАГРАДАТА на списание ЕuroWeek, дадена на България за най-добра сделка в управлението на външния дълг, е признание за успешните трансакции на страната. Сред критериите по признанието, връчено на финансовия ни министър Милен Велчев във Виена от престижното издание, не са ползите за частни и институционални инвеститори. 
ЕuroWeek е част от издателската група Еuromoney, която присъди титлата финансов министър номер 1 през 2002 г. на Милен Велчев. Официалното обявяване на наградата е станало на осмия форум за емитентите и инвеститорите от Централна и Източна Европа "Стратегия за нова Европа" във Виена. Всяка година списание ЕuroWeek раздава награди за сделки от различни категории. Зам.-министърът на финансите Красимир Катев, който също е във Виена, коментира, че по предварителните данни съотношението правителствен външен дълг към БВП в края на 2002 г. е 56 при очаквано съотношение 59-60%. До края на 2003 г. се предвижда това съотношение да спадне до 52%, казва Катев. В средата на 2001 г. това съотношение беше 75%, сочат данните на финансовото ведомство. В дискусиите на форума се посочва България като район на стабилност, изолиран от кризите на външните пазари поради свръхликвидност. С други думи, валутният и фискалният резерв на страната, които към 29 декември 2002 г. възлизат съответно на 4.7 и 1.7 млрд. USD, гарантират възможността страната да обслужва външния си дълг през следващите няколко години. Според пресцентъра на Министерството на финансите оценката, направена по време на форума, е, че резервите на България са достатъчни, за да покриват амортизационните погасява по външния дълг за следващите 3.5-4 г. 
Не се налага нова емисия на еврооблигации през 2003 г. и усилията на финансовото ведомство през тази и следващата година ще бъдат насочени към развитие на вътрешния пазар, е коментирал във Виена Красимир Катев. Това беше и прогнозата на в. ПАРИ, направена в началото на т. г. През 2004 г. плащанията на главници са едва 150-200 млн. лв., което означава, че има голям потенциал на вътрешния пазар, посочва още зам.-министърът. След изтичане срока на споразумението с МВФ в края на 2003 г., ако страната има нужда от финансиране, това ще става на вътрешния пазар. 
България е навлязла в по-стабилен етап, в който международните кризи не я засягат така пряко, а се обръща внимание на промяната на лихвите на ЕЦБ. Това пък е посочил министър Велчев в дискусия с финансовите министри на Унгария, Чехия, Литва, Сърбия и Харватия, посветена на конфликта в Ирак и произтичащата от него нестабилност на цените на петрола. Вчера финансовият министър и заместникът му имаха срещи с ръководството на Ерсте банк, която е сред кандидат-купувачите на банка ДСК, и с представители на рейтинговата агенция Standard&Рoor's. Според пресцентъра на финансовото ведомство е възможно България да получи и по-висок кредитен рейтинг от агенцията. В момента дългосрочният рейтинг на българския дълг, деноминиран в чужда валута, е ВВ и беше повишен в последното тримесечие на 2002 г. 
Освен министъра на финансите Милен Велчев и заместника му Красимир Катев от българска страна във форума участва и изпълнителният директор на банка Биохим Румен Беремски. Той ще представи инвестиционните възможности в България на семинар. Неговият доклад допълва думите на Красимир Катев. Приватизацията на банка Биохим от Банк Аустриа през миналата година беше отчетена като една от най-успешните инвестиционни сделки в банковата система от последно време. Заключителният доклад на семинара на тема Пътят към еврото ще бъде представен от Лешек Балцерович, управител на Полската централна банка.  

