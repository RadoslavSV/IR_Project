ОБЛЕКЧЕНИЯТА ЗА БИЗНЕСА СЕ БРОЯТ НА ПРЪСТИ 

МИЛА КИСЬОВА  

ВЪПРЕКИ широко прокламираните обещания за намаляване на данъчното бреме управляващите в крайна сметка избраха по-лесното - да подсигурят фиска. Така по-голямата част от данъчните промени през новата година целят да напълнят хазната, вместо да стимулират предприемачите. 
Облекченията за бизнеса се броят на пръсти. Притиснати от Международния валутен фонд, управляващите отстъпиха от първоначалните си обещания за нулева ставка при реинвестиране на печалбата. Вместо това те се задоволиха с намаляването на данък печалба за големите фирми /с печалба над 50 000 лв./ от 20 на 15%. На практика, като се отчетат и 10-те процента данък печалба за общините, ефективната ставка от тази година се понижава от 28 на 23.5%. Управляващите не посмяха да компенсират отстъплението от обещанията си с по-ускорена амортизация - отдавнашно желание на бизнеса. Неколкократно финансовото министерство обясни, че е невъзможно едновременното намаляване на данък печалба и ускоряването на амортизациите, и обеща за догодина по-гъвкава амортизационна политика. Протестиращите таксиметрови шофьори, водени от търговци на пропан-бутан и от превозвачи, обаче извоюваха съкращаване наполовина на амортизациите за автомобилите, използвани за производствени нужди, като компенсация за въвеждането на акциз върху пропан-бутана. 
 
ВТОРА ПОЗИТИВНА ПРОМЯНА 
е намаляването на срока за възстановяване на данъчния кредит от четири на три месеца. Във връзка с възстановяването на ДДС открай време са изказвани най-много протести от страна на бизнеса. С промените в Закона за ДДС се въвежда възможността кредитът да се възстановява по нов механизъм, като се използва специална банкова сметка. Тя ще се открива с разрешението и под контрола на данъчната администрация. По тази сметка ще постъпва директно начисленият ДДС и със средствата от нея титуляря ще заплаща дължимия данък. Идеята е да се премахне проблемът, с който добросъвестните фирми се сблъскват в момента - при неизряден доставчик да им се отказва възстановяване на ДДС. Как и кога на практика ще заработи този нов механизъм на възстановяване на данъчния кредит, засега не е ясно. Тепърва с правилника за прилагане на ДДС ще се определя редът, по който ще се ползва ДДС сметката. 
С премахването на облагането на капиталовата печалба при търговията с ценни книжа НДСВ спази едно от предизборните си обещания. Друг плюс в тази посока е отпадането на облагането на провизиите, формирани за покриване на риска по лошите кредити, както и на облагането на лихвите по банковите заеми, които търговските дружества ползват за инвестиции. Освен това финансовият резултат на предприятията преди данъчното преобразуване ще може да се намалява с направените дарения в размер до 10% от печалбата през новата година при досегашни 5%. 
В полза на данъкоплатците е увеличението на необлагаемия месечен минимум по ДОД от 100 на 110 лв. и намаляването на високите ставки в данъчната таблица за облагане на доходите. 
С изпълнението на обещанията на НДСВ към износителите на софтуер /те вече ще могат да ползват данъчен кредит/ и към винопроизводителите /отпада бандеролът върху виното/ се изчерпват облекченията за бизнеса. 
Оттук нататък всички данъчни промени са правени 
 
С МИСЪЛ ЗА БЮДЖЕТА 
Средно с 30% скачат патентните данъци. За някои дейности, като хотелиерство и ресторантьорство например, данъкът се повишава двойно. Патентът се увеличава допълнително с по 5 лв. за всеки квадратен метър брутна площ на обекта за тридесет вида услуги и за производители на стоки. 
От 15 на 20% се увеличават авансовите вноски по данък общ доход, които плащат лицата със свободни професии. Въвежда се еднократен 20% данък на изхода при животозастраховането. Със същия данък ще се облагат и доброволните допълнителни пенсии в случай на предсрочно изтегляне на натрупаните суми. Наред с това се отменя възможността за прехвърляне на индивидуални партиди в пенсионни фондове към трето лице. 
Нормативно признатите разходи за управителите на дружества се намаляват от 25 на 10%. Това важи и за лицата, които участват в управителни и контролни органи на предприятия и юридически лица с нестопанска цел. 
Фирмите вече ще могат да извършват разходи за допълнително доброволно осигуряване или застраховане на своите служители над 40 лв. месечно само ако нямат публични задължения. 
Лобито на туристическия бизнес не успя и тази година да се пребори за отлагане на въвеждането на ДДС върху туристическите пакети, продавани в чужбина. Все пак управляващите склониха да облекчат туроператорите, като им позволиха да ползват 65% от данъчния кредит, което на практика ще направи ставката по ДДС 7%. За сметка на това обаче правителството беше непреклонно /за пореден път с аргумента: МВФ не дава/ пред настояванията да не се въвежда ДДС върху българските лекарства. 
Мощен скок на данък сгради и местните такси в големите градове се очаква през тази година. Причината е, че оценката за жилищата за данъчни цели на гражданите вече ще се изчислява по методиката за оценяване на сградите на фирмите. Вдига се налогът върху скъпите и новите автомобили, защото той вече ще се начислява върху пазарната им стойност, а не само върху мощността. Освен това върху превозните средства ще се плаща нов пътен данък, който ще бъде 10 лв. за всеки започнат тон. 
Най-големи вълнения обаче предизвикаха увеличенията на акцизите. За цигарите нарастването е 10%. Въвежда се единна ставка за бирата от 1.05 лв. за хектолитър, което надхвърля най-високата ставка досега. Вдига се акцизът за кафето и чая. С акциз вече ще се облагат пропан-бутанът /120 лв. за тон/ и тежките и котелните горива /25 лв. за тон/. 
Акцизните стоки, които представляват безвъзмездни помощи, при внос вече ще бъдат облагани с ДДС. 
От 1 април тази година бутилираните спиртни напитки и тютюневи изделия, предназначени за износ, ще се облепват със специални бандероли, на които е написано ЗА ИЗНОС. Подобни лепенки, но с надпис DUТY FRЕЕ ще се поставят върху алкохола и цигарите, които се продават в безмитните магазини. Целта е да се контролира тези стоки да не се появяват на вътрешния пазар. На практика обаче това 
 
ЩЕ ЗАТРУДНИ ДОБРОСЪВЕСТНИТЕ ТЪРГОВЦИ 
Всъщност в голяма степен нежеланието на правителството и най-вече на финансовото министерство да предприеме по-сериозни мерки за разхлабване на данъчната примка за предприемачите и да не мисли само за бюджета е именно опасението дали данъчните служители са в състояние да администрират промените. За поредна година управляващите се извиниха с недостатъчната организация и липсата на интегрирана информационна система, която да обхваща данъчната и митническата администрация. 
