ДВАТА ПАЗАРА СЕ СТИМУЛИРАТ ЕДИН ДРУГ, КОЕТО ЩЕ ДОВЕДЕ ДО ПО-РАЗНООБРАЗНО ПРЕДЛАГАНЕ 

ГЕРГАНА ИВАНОВА  

СЪГЛАСНО действащото българско законодателство договорът за лизинг е споразумение, по силата на което наемодателят предоставя на наемателя правото на ползване на определен актив за договорен срок срещу възнаграждение /наем/. Като лизингов договор се третират и споразуменията за наемане на актив с клауза, даваща право на наемателя да придобие собствеността върху актива при определени условия /лизингови договори с покупки/. 
 
Лизингът е една от най-гъвкавите форми на продажба, придобила широка популярност в цял свят. У нас тази форма бавно и упорито започна да си пробива път и постепенно обхвана почти всички сфери. Ако в началото на лизинг се предлагаха само автомобили, днес може да се купи от компютърна и битова техника до жилище. Успехът на този вид търговия се базира на предимствата, които предлага както за лизингополучателя и лизингодателя, така и за производителя. 
Купувайки на лизинг, лизингополучателят много точно може да планира своите разходи, тъй като в договора му са упоменати броят и размерът на вноските, както и периодът на тяхното погасяване. От друга страна, лизингът дава възможност да се избегне тегленето на кредит. И не на последно място той дава възможност на лизингополучателя да придобие ново оборудване, когато използваното вече е морално остаряло. Лизингодателят пък реализира финансови ресурси с реална обезпеченост /обекта на лизинг/, като надбавката, определяна като лихва, в повечето случаи е малко над пазарната. За производителите лизингът означава допълнително продажби. 
 
ДАЛИ ЛИЗИНГЪТ ОБАЧЕ ЩЕШЕ ДА СЪЩЕСТВУВА, АКО ГИ НЯМАШЕ ЗАСТРАХОВАТЕЛНИТЕ КОМПАНИИ 
Вероятно не, тъй като едва ли би имало смелчаци, които да предоставят имущество или оборудване за милиони левове без гаранция, че то ще остане невредимо или пък че ще получават редовно лизинговите плащания. Поради невнимание компютърът в офиса може да бъде залят с кафе или искра да изпепели скъпо струващо имущество. Да не говорим за случаите, когато поради някаква причина този, на когото е дадена определена вещ на лизинг, не може да бъде открит, а той неочаквано е спрял плащанията си по договора. 
Гаранциите, предлагани от застрахователите, са ориентирани, от една страна, към обекта на лизинг, а от друга - към лизинговите плащания. Те обаче се предлагат в пакет. Лизингодателят не би могъл да се застрахова срещу неплащане на вноски, ако преди това не е застраховал и самата вещ, която дава на лизинг. За това се прилагат стандартните условия на застраховките Пожар и природни бедствия, Щети на имущество, Каско за автомобилите и т. н. 
Комплексните застраховки дават сигурност на лизингодателя, че независимо от обстоятелствата, поради които се е стигнало до частично или пълно унищожаване на вещта, или поради които лизингополучателят не е в състояние да се издължи, че неговата финансова стабилност е гарантирана. Застраховката на лизинговите плащания касае взимоотношенията между страните по лизинговия договор. 
 
ЗАСТРАХОВКАТА НА ЛИЗИНГОВИТЕ ПЛАЩАНИЯ Е ВИСОКОРИСКОВА И ВЪПРЕКИ ГОЛЯМОТО ТЪРСЕНЕ ЗАЕМА МАЛЪК ДЯЛ В ПОРТФЕЙЛА НА ЗАСТРАХОВАТЕЛНИТЕ КОМПАНИИ 
Преди да сключи този вид полица, застрахователят прави сериозна оценка на риска, като проучва конкретния лизингодател, обемите на неговата дейност, случаите на неплащане на лизингови вноски и много други. Договорът между застрахователя и лизингодателя е абонаментен или рамков. За всяка отделна вещ, дадена на лизинг, се сключва отделна полица, договарят се конкретните условия и цени. 
В повечето случаи застрахователят одобрява и самия лизингов договор. Това се налага от задължението, което поема той спрямо лизингодателя. Застрахователят се съгласява при възникване на определени условия, довели до отказ или невъзможност от страна на лизингополучателя да плаща лизинговите вноски, да встъпи в неговите задължения и да започне да погасява задълженията му. Т. е. застраховката на лизинговите плащания покрива рискове като смърт, обявяване в несъстоятелност на лизингополучателя, ако е юридическо лице, поставяне под запрещение на отделното лице и всякакви други причини, довели до конкретната ситуация. 
 
НА БЪЛГАРСКИЯ ЛИЗИНГОВ ПАЗАР МОЖЕ ДА СЕ ОБОСОБЯТ ШЕСТ ОТДЕЛНИ СЕГМЕНТА 
Първият и най-развит е този на моторните превозни средства. 60-70% от продажбите на лизинг са съсредоточени тук. Такава е и тенденцията в световен мащаб. Причината се крие в самия характер на актива. Освен факта, че собствеността на МПС може да бъде определена еднозначно, и неговата амортизация е относително бавна, от значение е и силно развитият вторичен пазар. На този сегмент освен лизинговите компании работят банките и фирми каптиви. Фирмата каптив е лизингово дружество, специализирано в продажбата на определен артикул, който е предмет на дейност на фирмата, към която принадлежи дружеството. Такива фирми каптиви имат повечето официални вносители. 
Втори е сегментът на индустриално оборудване. А трети - на електронно оборудване. Тук освен компютърната техника се включват и периферните устройства към тях. За този пазар също са характерни фирмите каптиви. На този пазар няма банки главно поради големия риск около стоката и трудността при доказване на собствеността. На сегмента за селскостопанско оборудване /четвърти/ освен лизинговите компании работят и доста фондове по програми на ЕС, подпомагащи земеделските производители. Развитието на този сегмент се забавя от ниската финансова дисциплина на лизингополучателите. 
Петият сегмент е битовото оборудване, което всъщност е и най-краткосрочно като финансиране. Въпреки че сравнително скоро бе дадена възможност на българския потребител да ползва разсроченото плащане при закупуване на техника, той все по-често прибягва към тази услуга. Независимо от тази тенденция обаче този пазар е доста неразработен. 
Като най-малко развит би могъл да се определи последният сегмент - на недвижимите имоти. 
Най-популярна форма на лизингово финансиране на българския пазар е финансовият лизинг. Той се предпочита в 98% от случаите на продажба на лизинг. Останалите 1-2% са за оперативния лизинг. Българският лизингов пазар е в начален етап на развитие, твърди гл. изп. директор на Орел-лизинг Станислав Танушев. 
С развитието на лизинговия пазар вероятно ще бъдем свидетели на все по-голямо и разнообразно предлагане на стоки на лизинг, които от своя страна ще се нуждаят от все повече и повече застраховки. Развитието на лизинговия пазар ще рефлектира и върху развитието на застрахователния. А оттам и на засилване на тясното сътрудничество между лизинговите и застрахователните компании. 
За мнозина жители на планетата разсроченото плащане е едва ли не единственият начин на пазаруване. Може би много скоро и българският потребител ще промени своите нагласи и ще се преориентира. 
 

