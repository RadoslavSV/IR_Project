Консолидация вещае безпосочен пазар в близките седмици
ГЕРГАНА СТОЯНОВА, ВАЛУТЕН ДИЛЪР В ОББ 16/2 - 12:59 ч.

   
Еврото се обезцени до 1.0725 в понеделник, задържа се около тези нива във вторник и сряда, достигайки минимум 1.0650, и отново възстанови стойностите си около 1.0830 в четвъртък. Пазарът чакаше развръзка по кризата в Ирак в края на изминалата седмица. 
Докладът на ръководителя на оръжейните инспектори в Ирак Ханс Бликс ще увеличи вероятността от война. Докато една война и съответните разходи за нея ще бъдат негативни за долара в дългосрочен план, краткосрочното влияние върху долара ще зависи от това дали САЩ ще успеят да си осигурят военна подкрепа от Съвета за сигурост на ООН за военно нападение срещу Ирак. Ако Бликс стигне до заключението, че Ирак е нарушил резолюциите за сигурност, петте страни, които имат право на вето, включително Русия, Китай и Франция, окончателно ще подкрепят САЩ. 
Решението на Международната агенция за атомна енергия да се обърне към ООН относно ядрената програма на Северна Корея натежа на японската йена в сряда. Русия критикува маневрата заради това, че така проблемът става по-труден за решаване по дипломатически път. 
Във вторник Алън Грийнспан в своя реч не подкрепи долара. Напълно нормално след нея американската валута поевтиня, но след това пробва пробив. Финансовият министър Джон Сноу заяви, че подкрепя политиката на силен долар в четвъртък. Той сподели, че продължението на тази дългосрочна политика е в интерес на Съединените щати. 
Новите страхове от терористични атаки обаче натежаха на долара, подкрепени от новата касета с изявление на Осама бин Ладен и нови заплахи за терористични атентати във Вашингтон и Лондон. 
Британският паунд падна срещу долара от 1.6360 до 1.6130 в сряда основно заради свалянето на британската лихва с 25 пункта на 3.75%. 
Новините от еврозоната бяха положителни. Председателят на "Бундесбанк" Ернст Велтеке се изказа, че инфлационните прогнози са благоприятни, оправдават текущите лихвени проценти и настоящата сила на европейската валута. Инфлация от 2.2% средно за годината е само малко по-висока от двата процента таван на Европейската централна банка, а и се очаква да падне под прага тази година. 
Продажбите на дребно в САЩ регистрираха спад от 0.9% за януари при декемврийски данни +2%, единствено са нараснали продажбите, от които са изключени автомобилите - на +1.3% срещу 0.2% за декември. 
През изминалата седмица броят на новорегистрираните безработни е спаднал до 377 хил., при предишна стойност от 395 хил. Данните като цяло бяха изтълкувани първо леко положително и след това отрицателно за долара, който след като първоначално поскъпна до 1.0750, отиде до 1.0830. 
В понеделник в САЩ е почивен ден и се очаква слаба ликвидност в следобедните часове. Във вторник излизат данни за инфлацията в Италия и Обединеното кралство. Много важна данна е ZЕW индексът за Германия за февруари. Също утре ще има данни за индустриалното производство на еврозоната, а в сряда се очаква да стане ясно състоянието на текущата сметка на Франция. В края на седмицицата ще е ясно индустриалното производство на Италия, продажбите на дребно на Обединеното кралство и индексът на производствените цени на САЩ. 
Технически търговията евро/долар се движеше в тесни грници, като от края на януари движението напомня много на консолидацията около 0.9700-0.9970 в периода август - октомври 2002 г. преди нов тест на паритет. Нивото на защита 1.07 от началото на февруари беше ударено и под него е препоръчително да се закрият дългите европозиции и да се прибере печалбата. Удължаване отново за тест нагоре остава актуално едва след завършване на корекцията и при пробив на 1.0950. Сега предлагам изчакване или да се играе "рейндж" (покупки около 1.07 и продажби около 1.09), докато стане ясно накъде ще излезем от консолидацията. Една по-агресивна стратегия за хващане на евентуалната корекция - късо евро под 1.07 с цел 1.0565 (62% корекция на движението от 1.0330 до 1.0940). Нива на подкрепа 1.0660, 1.0635, 1.0565. Нива на съпротива 1.0860, 1.09, 1.0950, а на защита - 1.09. 
