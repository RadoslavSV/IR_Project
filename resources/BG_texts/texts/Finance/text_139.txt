ОЧАКВА НИ ПЕТА ПОРЕД НЕГАТИВНА СЕДМИЦА НА ФОНДОВИЯ ПАЗАР 

АЛЕКСАНДЪР ЛЕКОВ, NОВЕL АDVISОRS S.А.  


WАLL SТRЕЕТ окончателно навлезе в предвоенната фаза на търговия. Обемите са оскъдни. Инвеститорите не искат до поемат никакви рискове. Пазарът е изпаднал в някаква форма на хибернация. Геополитическите фактори имат изключително високо тегло при вземането на решения от страна на фондовите мениджъри. В тази деликатна ситуация корективният тренд от средата на януари набира скорост и никакви моментни макроновини или корпоративни анонси не са в състояние да му повлияят. През миналата седмица NАSDАQ се понижи с 2.9% до 1282.47 пункта, S&Р 500 загуби 3% при стойност 829.69, а Dоw Jones се понижи с 2.4% до 7864.23 точки. 
Ключовото събитие на седмицата безспорно беше представянето на доказателства от страна на Колин Пауъл пред Съвета за сигурност на ООН, че Ирак притежава и крие оръжия за масово поразяване. В продължилата над 2 часа среща държавният секретар на САЩ представи множество спътникови снимки, уличаващи Ирак в откровена измама на инспекторите. Бяха показани впечатляващи мобилни хитроумни изобретения, произвеждащи антракс, бутолинови токсини и нервнопаралитични газове. Оказа се, че именно те по никакъв начин не могат да бъдат засечени от спътниците и от шпионските самолети SR 71 Вlack Widow. Имаше извадки от записани разговори между офицери от иракската армия, инструктиращи свои подчинени да скрият от инспекторите информация, и т. н. 
Общото впечатление и отношение на членовете на съвета не се покри с ефекта, който целеше Колин Пауъл. Това не бяха доказателства, а догадки. Снимките може да бъдат тълкувани свободно. Дали това са заводи, произвеждащи химически оръжия, или най-обикновени фабрики, тепърва ще бъде доказвано. Дали Буш ще позволи това да се случи, е отделен въпрос. Истината е следната. От май започват непоносимите жеги в пустинята и температурите скачат до 45-50 градуса по Целзий. Кампанията трябва да продължи максимум 3 месеца. Ако войната не започне до края на февруари, вероятността да се провали всичко е много голяма. Танковете не могат да се движат при такива температури в пустинята, защото пясъчните бури и прахът задръстват филтрите им. Лазерните мерници излизат от строя, а войниците не мога да си представя как ще издържат с 20-30 кг снаряжение при тези нечовешки условия. Саддам знае това и всячески се стреми да осуети приемането на резолюцията на ООН. Буш също е наясно с рисковете да се провали като баща си в "Пустинна буря" и по тази причина пресира членовете на съвета. Пазарите са на мнение, че война ще има, защото САЩ стигнаха твърде далеч във фактическата подготовка и психологическото въздействие върху общественото мнение. Считам, че в някаква степен инвеститорите я калкулират в цените на акциите и бондовете поне от един месец насам. 
Колкото по-малко дни остават до 14 февруари, толкова повече пари ще направят късите играчи и гъвкавите фондови мениджъри. След резолюцията на ООН започва вторият етап от разпродажби. Колкото и вероятна да изглежда войната, все пак има и вариант без война. Дългите и консервативни инвеститори имат проблем именно с втория етап и по тази причина не рискуват и естествено пропускат предвоенните разпродажби, а с това поне 30% от движението. Въпрос на рискова експозиция. Моята идея е, че ако суингът в първите две-три седмици на войната не е достатъчно голям, движението надолу ще бъде лимитирано. Звучи еретично, но теорията на Доу гласи именно това. Пазарът калкулира новините предварително и когато събитията са в кулминационната си точка, последни на влака се качват най-страхливите и най-неинформираните. Нали не вярвате, че ако един мениджър управлява 20 млрд. USD, той се осведомява какво става по света само от вестниците и СNN? 
Далеч съм от мисълта да прогнозирам нивата на индексите, когато има война. Ако войната продължи три месеца, низходящият тренд ще бъде стабилизиран не по-късно от втория месец. Допускането е достатъчна база за размисъл на чартистите. Ъгълът на пикиране, RSI /други подобни индикатори/ и малко фигури в употреба ще свършат останалото. Макроикономическите новини за икономиката на САЩ са такива, че при равни други условия няма как да не предизвикат покачване на цените. Безработицата за януари пада на 5.7% /143К нови работни места/, ISМ индексите се движат в крак с прогнозите, разходите за строителство скачат на 1.2 при консенсус 0.5%, заводските поръчки се повишават с 0.4%. При всички тези анонси обаче пазарът реагира за не повече от един-два часа, след това започват дежурните разпродажби. Графиките на дните от седмицата са еднакви до втръсване. Преди да отвори Wall Street извънборсово, цените са с 1-2% нагоре и така до обяд, после спекулантите продават всичко и котировките се връщат на изходно положение с малък отрицателен инкремент. Така е с акциите, така е с бондовете, така е и на паричните пазари, където еврото е обречено да прескочи границата от 1.1 USD и да се приближи до историческите си върхове, когато съществуваше само като безналична разплащателна единица. 
Новата седмица ще бъде пета поред в негативната територия. 
Дори технически да анализираме ситуацията, фигурите на NАSDАQ и S&Р 500 са прекалено мечи и не дават шанс за противоположни тълкувания. 
