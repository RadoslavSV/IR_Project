КРАСИМИР БИЧКИДЖИЕВ, АНАЛИЗАТОР В ИП ЮГ МАРКЕТ-ПЛОВДИВ  


  
 ОТРАСЪЛ 
 Текстилна промишленост 
 
КЛЮЧОВИ МОМЕНТИ 
 Компания с традиции в производството на текстилни изделия 
 Катекс АД-Казанлък разполага с модерно оборудване и е лицензирана от International Wool Secretary. 
 Предприятието е експортно ориентирано, като разполага с голям външен пазар. 
 От 2 януари тази година се предлагат на Приватизационния сегмент на БФБ-София 1354 акции, или 0.055 на сто от капитала на Катекс АД, срещу компенсаторни инструменти. 
 
Катекс АД е едно от най-големите предприятия в Казанлък. Компанията е основана през 1848 г. от Петко Стайнов, като започва с производство на китеници, въжета и др. През 1890 г. фабриката се разраства и е преименувана на "Братя Стайнови". Започва производство на вълнени прежди и платове. Днес Катекс АД се занимава с производство на фини камгарни тъкани и прежди за машинен и ръчен трикотаж. Дружеството разполага с пълен производствен цикъл, който започва от необработената вълна и завършва с готови платове. 
Продукцията на предприятието се състои от над 150 различни артикула, които имат разнообразно приложение. Около 90% от продукцията е експортно ориентирана. Главните външни пазари са Испания, Германия, Франция, Дания, САЩ и Канада. Компанията използва висококачествени суровини, които внася от Австралия. Тя разполага с най-модерното оборудване за боядисване на платове в страната. Методите на боядисване се прилагат с помощта на специална система Мagi-Сolor. Цехът за боядисване на платове разполага с модерни машини от Франция - Schumberger, Аutoconer 238 и Мesdan. 
Произвежданите от Катекс платове са под контрола на дизайнери, като се следват най-новите модни тенденции на големите модни агенции. Разнообразието на платовете се постига с използването на САD/САМ компютърна система. 
 

ПРИВАТИЗАЦИЯ 
Мажоритарният пакет от 67% от капитала на дружеството е продаден от Агенцията за приватизация на 24 януари 1997 г. на софийската фирма Притекс. Цената на сделката е 256.099 млн. стари лева, като половината от нея е платена в брой, а останалата част - със ЗУНК облигации. Понастоящем 93.29% от капитала на дружеството са притежание на Притекс и 4.99% - на Стопанска и инвестиционна банка. 
Държавният пакет в Катекс АД е включен в пул "Българска роза". Акции от пула се предлагат за продажба срещу компенсаторни инструменти на Българската фондова борса от 2 януари тази година. На Приватизационния сегмент на БФБ се раздържавяват 0.055% от капитала на дружеството, или 1354 акции. Към 29 януари акциите на Катекс АД-Казанлък на този сегмент се предлагат срещу 25 лева в компенсаторни инструменти. 
 
SWОТ АНАЛИЗ 
 
СИЛНИ СТРАНИ 
 Голям външен пазар за реализиране на продукцията 
 Широка гама на продукцията 
 Модерно оборудване 
 Лиценз от IWС 
 
СЛАБИ СТРАНИ 
 Слаба ликвидност на акциите на дружеството 
 
ОПАСНОСТИ 
 Увеличаване конкуренцията на външните пазари 
 
ВЪЗМОЖНОСТИ 
 Увеличаване пазарния дял на вътрешния пазар 
 Увеличаване производствената гама - производство на облекла 
 
ПАЗАРНА ПОЗИЦИЯ 
Основна дейност 
Катекс АД се занимава с производство на фини камгарни тъкани и прежди за машинен и ръчен трикотаж. Производствената гама на дружеството обхваща над 150 различни артикула. 
 
ПАЗАРИ 
Над 90% от продукцията на Катекс АД-Казанлък е предназначена за външни пазари. Клиентите на предприятието са от Испания, Германия, Франция, Дания, САЩ и Канада. Фирмата разполага с модерно за страната оборудване, което я прави конкурентна на българския пазар. 
 
АКЦИОНЕРИ И АКЦИОНЕРНО УЧАСТИЕ В ДРУГИ ФИРМИ 
Притекс е най-големият собственик в Катекс АД-Казанлък, като притежава 93.29% от капитала на дружеството. Стопанска и инвестиционна банка държи 4.99% от акциите. Държавен дял в размер на 0.055% от капитала се предлага на Приватизационния сегмент на БФБ от 2 януари тази година. 
Катекс АД има акционерно участие в Капритекс, където държи 9% от капитала. Във Ватия, Биссона и Ватия-21 предприятието има съответно 95.26, 50 и 33.33% акционерно участие. Катекс АД-Казанлък държи 24.80% от капитала на Стопанска и инвестиционна банка и 4.00% от капитала на Индустриалекспорт. 
 
ФИНАНСОВО СЪСТОЯНИЕ 
През 2000 г. приходите на дружеството са в размер на 32 883 хил. лв. През 2001 г. те са с 4% по-малко, или 31 542 хил. До септември м. г. приходите са 20 895 хил. лв., като до края на годината се очаква да достигнат приблизително същите стойности както предишните години. 
Разходите на дружеството през 2001 г. нарастват с приблизително 5.6% поради увеличение на разходите за дейността. По-бързият темп на прираст на разходите в сравнение с приходите води до оперативна загуба от 2636 хил. лв. за 2001 г. Финансовият резултат през 2000 г. преди облагане с данъци е 516 хил. лв., а след облагане - 63 хил. лв. До септември м. г. дружеството е реализирало печалба от 
2 193 хил. лв., или 0.90 лв. за акция. 
Р/Е коефициентът за акциите на Катекс има най-високи стойности през 2000 г. - 823.86. Това се дължи на високата пазарна стойност на акциите /21.24 лв. средно за 2000 г./. Към края на третото тримесечие на 2002 г. съотношението цена на акциите спрямо доходност е около 4.70. 
Отношението пазарна стойност към счетоводна стойност на акциите постоянно намалява през периода 2000 - септември 2002 г. главно поради намаление пазарната стойност на акциите /тя пада от 21.24 до 4.22 лв. на среднопретеглена база/ и запазване на счетоводната им стойност. Отношението към септември на м. г. е 0.34. 
Нетният работен капитал на Катекс АД през 2000 г. е 6 526 хил. лв., а през 2001 г. възлиза на 10 980 хил. лв. Подобрението е с 4 454 хил. лв., или 68.3%. Това довежда до увеличаване коефициента на обща ликвидност на предприятието от 1.65 на 2.23 през периода 2000-2001 г., което е подобрение с 34.8%. Бързата ликвидност бележи скок за същия период с 67.5%, като достига стойност от 1.26. Към края на септември м. г. общата и бързата ликвидност са съответно 2.56 и 1.26. 
Ефективността на мениджмънта се оценява с рентабилността на дружеството. Рентабилността на продажбите през 2000 и 2001 г. е съответно -0.21 и 
-9.26%. През същия период възвръщаемостта на капитала е -0.20 и -9.50%, а възвръщаемостта на общите активи 
-0.15 и -6.52%. През миналата година параметрите на рентабилността се подобряват съществено, като възвръщаемостта на продажбите до септември достига 10.80%, на капитала 7.33%, а на общите активи 5.23%. 
Важен показател за финансовата стабилност на компанията е дълговото финансиране. 26% от финансирането на Катекс АД през 2000 г. е било от външни източници. През 2001 г. то е 31%, а до септември на 2002 г. - 0.28%. Отношението дълг към собствен капитал през 2000, 2001 и трето тримесечие на 2002 г. е съответно 0.36, 0.46 и 0.40. 
Относително стабилната стойност на приходите и общите активи довежда до константна величина обращаемостта на общите активи, чиято стойност е 0.70 през 2000 г. и 2001 г. Обращаемостта на вземанията намалява през периода 2000-2002 г. главно поради увеличаване на краткосрочните вземания. Те нарастват от 
7277 хил. на 
10 599 хил. лв. през горния период и достигат 11 043 хил. лв. към края на третото тримесечие на миналата година.
