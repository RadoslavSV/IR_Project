С ЕМИСИЯТА НА ДЦК В ЕВРО БЪЛГАРИЯ СЕ НАСОЧВА КЪМ ПЪЛНОТО УСВОЯВАНЕ НА ВЪЗМОЖНОСТИТЕ ЗА ФИНАНСИРАНЕ ОТВЪН  

МАЛКО вероятно е кредитните трусове на корпоративния сектор през миналата година да се превърнат в проблем за страните емитенти на държавен дълг на възникващите пазари. Това са изводите от проучване на Мoody's Investors Service, показващо, че рейтингите на държавните задължения са по-стабилни от тези на корпоративния сектор. 
Пазарът на държавни дългове изживява почти непрекъснат подем от края на дълговата криза от 80-те години. Само за сравнение, докато през 80-те години едва 11% от държавите имат вътрешен дълг, деноминиран в чужда валута, сега процентът е скочил на 87%, сочат данните от проучването. 
В момента България има вътрешен дълг, деноминиран в чужда валута /щатски долари и евро/, но само благодарение на стечение на обстоятелствата. Т. е. този дълг е предимно по Закона за уреждане на необслужените задължения на държавните предприятия към банките - това са т. нар. ЗУНК облигации и заменените на тяхна база държавни дългосрочни облигации в евро. Поглеждайки останалия свят, става ясно, че България изостава и точно по тази причина обявената от Министерството на финансите емисия ДЦК в евро идва точно навреме. 
През последните 17 години повече от 90% от емисиите на държавен дълг с висок инвестиционен рейтинг /рейтинг АА и повече/ запазват високите оценки на рейтинговите агенции, сочат данните от проучването на Мoody's Investors Service. Само за сравнение едва 86% от компаниите с рейтинг над АА са успели да запазят нивото на рейтинга си и същевременно през 2002 г. пропуснатите плащания по корпоративните задължения са на рекордно равнище. Наблюдава се тенденция качеството на емисиите на държавен дълг да се подобрява с бързи темпове през последните години. За периода 1998 - 2002 оценените по-високо страни са 32%, докато компаниите с повишен рейтинг са едва 9%. Според проучването на Мoody's за държавните облигации с junk рейтинг, или т. нар. облигации с висок риск, има по-голяма вероятност от пропускане на плащанията от облигациите на компаниите със същия рейтинг. Най-големият до момента обявен мораториум е на Аржентина през ноември 2001 г. Тогава страната обяви, че ще пропусне плащания на стойност 82 млрд. USD. 
Голяма част от повишените държавни рейтинги са на страните от Централна и Източна Европа, които са с предначертано бъдеще в ЕС. Към тази група страни влиза и България, въпреки че все още няма инвестиционен клас рейтинг. Страната е на крачка от инвестиционния клас кредитен рейтинг, смятат голяма част от пазарните анализатори. Според Мoody's, Standard& Рoor's и Fitch спряната приватизация или по-скоро провалът в раздържавяването на Булгартабак и БТК е причината да не се предостави инвестиционен рейтинг на страната до края на първото тримесечие на т. г. Това бяха и критиките на Международния валутен фонд. Очакванията са това да стане до края на 2003 г. /ПАРИ/ 
 
ИНДИКАТОРИТЕ 
Пазарните индикации за възможно покачване на рейтинга на България са цените на българските дългови книжа, търгувани на външните пазари. През последните седмици те непрекъснато нарастват, в резултат на което въпреки нарастването на геополитическия риск около напрежението между Ирак и САЩ /т.е. спадът на доходността на 10-годишните трежърита на САЩ на нива под 4%/ относително се понижава рисковата надбавка на българските книжа. Цените на брейди облигациите вече се прицелват в нива, близки около 100 цента за долар от номинала, което отчасти се дължи и на спекулациите за възможно изкупуване на тези книжа от МФ. Като цяло спредът на българските книжа и тези на САЩ и Германия все повече се доближава до този на страните с инвестиционен клас рейтинг. 
Фундаменталните индикации са продължаващият спад на съотношението дълг/БВП през 2002 г., задоволителното ниво както на инфлацията, така и на съотношението дефицит по текущата сметка към БВП. Към края на ноември 2002 г. външните задължения на България към БВП според БНБ са 68.1 спрямо 101% към края на 1997 г. 
 
БЮДЖЕТНИТЕ ДЕФИЦИТИ НА САЩ И ЕС 
Със засилване на икономическата и глобалната несигурност в индустриалните държави също се поднови дебатът за увеличаване на бюджетните дефицити. Страните от Г-7 приеха плана за увеличаване на държавните разходи с цел стимулиране на икономиките във време на война, председателят на Фед Алън Грийнспан във вторник и сряда отправи своите критики към плана на Буш, вчера това беше дискутирана тема и за страните от ЕС. 
