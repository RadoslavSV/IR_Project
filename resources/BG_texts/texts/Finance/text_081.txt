АКО очаквате печалба един милион лева, а получите само половин милион, едва ли ще се радвате искрено. Ако приемем максимата, че човек трябва да се радва на половината от постигнатите цели или на 50% от очакваните приходи, то би трябвало инвестиционната общност у нас като цяло да е радостна..., но и леко ядосана. От една страна, през 2002 г. на фондовия пазар станаха много положителни неща, но от другата страна на кантара тежат и неизпълнените обещания на управляващите. 
На 22 юни /в деня на лятното слънцестоене/ силите на миноритарните и мажоритарните акционери в публичните дружества се поизравниха с влизането в сила на промените в Закона за публично предлагане на ценни книжа /ЗППЦК/. От там както от ръкава на Гоголевия "Шинел" се била родила руската литература, започна ренесанса на пазара на българските акции по единодушното мнение на водещи аналитици и участници в този пазар. На крадливите мениджъри и на дисикриминационно настроените мажоритарни собственици в публичните дружества беше надяната усмирителна риза. И ако мирът и хармонията в българските публични дружества не се възцариха веднага, то поне беше дадено началото на този труден процес благодарение на нормативните промени. Екипите около двамата байрактари на законодателната реформа в сферата на капиталовия пазар - Ралица Агайн от страна на парламента и Калоян Нинов от страна на правителството - постигнаха резултат, който ще дава плодове и през тази година. 
На 2 септември на БФБ-София започна търговията с компенсаторни инструменти, които направиха половината от обема на борсата за годината, въпреки че се търгуваха само три месеца. Качването на компенсаторките според наблюдателите е другото важно събитие на 2002 г. 
Двете събития на миналата година успяха да се свържат в едно, когато от компенсаторките се освободиха спекулативни печалби и тези пари бяха инвестирани в акции. Индексът SОFIХ точно тогава рязко пое нагоре. На 2 януари 2002 г. той беше 118 пункта, вчера беше 181 пункта. 
Остава да горчи обаче обещанието на управляващите на борсата да излязат акциите на Банка ДСК, БТК, ДЗИ, енергоразпределителните дружества... Въпреки че в края на миналата година бившият шеф на борсата и депозитара и сегашен шеф на приватизацията Апостол Апостолов опита да направи подарък на фондовия пазар, като пусна за приватизация чрез БФБ-София девет малки пула и един голям. 
