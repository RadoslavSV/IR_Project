АКО трябва да обобщя с какво бих запомнил финансовата 2002 г., ще се опитам да измисля някаква приемлива формулировка, с която да изразя голямото си разочарование по най-мекия възможен начин. Истината е, че 2002 г. няма да бъде запомнена от инвеститорите като добра година. Три поредни години на червено. Три поредни години на тотален срив на технологичните акции /основен двигател на икономическия растеж и на този в портфейлите на инвестиционни фондове и частни инвеститори/. Повечето аналитици и стратези от водещите инвестиционни банки по света очакваха 2002 да бъде годината на стабилизиране на корпоративните марджини и на глобалната икономика като цяло. За съжаление реалностите са съвсем различни. 
 
В самото начало на миналата година коментарите ни се въртяха около идеята, че 2002 няма да бъде нищо особено и затова инвеститорите ще купуват за 2003 г. Това означаваше, че вярваме в класическия модел на цикличната икономическа активност. След експанзията следва охлаждане, после стагнация /или рецесия/. След рецесията следва транзитен 1-1.5-годишен период на стабилизация и така докато годините не станат четири и хайде отново икономически бум. Дали този път ще го водят dot.com балоните, чиповете или възраждащите се след незаслужено пренебрежителното отношение биотехнологии, не беше толкова важно. Важната част, която ни се изплъзна, беше запазването на световния мир. Ликвидиране на терористичната заплаха. Само в такава среда рецесията може да бъде овладяна навреме и още по-важно, да бъде създаден подходящ макроклимат за стартирането на нова експанзия. Струва ми се, че през 2002 г. нито едно от нашите желания не се сбъдна. След Афганистан САЩ припознаха Саддам Хюсеин и Северна Корея за световните терористи N2 и N3. 
Какъв е проблемът на Америка с Ирак? Чисто икономически. Ирак има вторите по-големина залежи на петрол в света. САЩ притежават най-големите петролни компании. Представянето на Еxxon и Сhevron Тexaco през последните години е незадоволително, а след войната в Афганистан Америка остана сама срещу целия ислямски свят. Макар всички да го казват с половин уста, това е самата истина. От фондовите пазари в Америка бяха изтеглени стотици милиарди петродолари. Америка е традиционен потребител на капиталовите излишъци на света за разлика от Европа и Япония /познати до втръсване с консервативната си инвестиционна политика/ и това беше голямо наказание за нейната икономика. Верижната реакция беше толкова силна, че инерцията движеше тренда на Уолстрийт до средата на октомври, когато започнаха първите нетни постъпления в инвестиционните фондове. Какво може да направи един фондов мениджър, когато всички теглят парите си? Нищо, освен да гледа да не изпадне в състояние на хаотични разпродажби, за да бъде ликвиден. След това се завърта цикълът на късите спекуланти, които доубиват изпадналите в нокдаун компании. Защо ги доубиват ли? Защото, ако цената на акциите ти се срине под определено ниво, биваш делистнат, намаляват ти инвестиционния рейтинг, цената на финансирането прави Еconomic Value Аdded коефициента ти отрицателно число и нещата стават наистина грозни. 
Ирак е джокерът на Америка. Пост-Хюсеиновият Ирак ще представлява една послушна на САЩ държава, в която петролът ще бъде картелиран от Еxxon и неговите "конкуренти". Ирак заедно с Турция ще образуват стабилен постамент, вклинен в ислямския свят. След Ирак да се готвят Иран и другите, които подкрепят или не Бен Ладен /класирани по петролни запаси/. 
За Америка войната в Ирак е жизненонеобходима и колкото и цинично да звучи, цялата инвестиционна общност я чака с нетърпение. Буш играе по нервите на всички с този театър с военните инспектори. 
 
ВОЙНА ЩЕ ИМА И КОЛКОТО ПО-БЪРЗО ЗАВЪРШИ, ТОЛКОВА ПО-БЪРЗО ЩЕ БЪДЕ ОСВОБОДЕНО НАПРЕЖЕНИЕТО В ГЛОБАЛНАТА ИКОНОМИКА 
 Гореизложената констатация прилича на лесно прогнозируем сценарий, върху който може да бъде базирана една пъстра средносрочна стратегия, в която има петролни фючърси, метали, газ, облигации и игра срещу щатския долар. Най-големият проблем остават акциите. Какво да е тяхното тегло в портфейла? Шефовете на американската комисия по ценните книжа /SЕС/ бяха сменени /да разбираме ли, че идва краят на корпоративните машинации и измами?!/. Пол О'Нийл вече няма да стряска пазарите /не е ясно какво ще прави семейният приятел на президента - нищо не разбиращият от хай-тек компании г-н Сноу/. Грийнспан се бори с инфлацията /сега трепери от дефлационния натиск/, а на Уолстрийт събират залози кога ще падне и неговата глава. Макроикономическите показатели на САЩ изглеждат балансирани, но не и стабилизирани. Да изберем ли Европа? В никакъв случай. Европа тепърва ще върви по пътя на Америка. Не става дума за рецесия, а за копиране на низходящия тренд на икономическата активност. Европа е по-опасна, защото е разнородна. Предстоят масирани намаления на инвестиционни рейтинги на компании, дори бих казал на държави, за които доскоро се смяташе, че са имунизирани срещу такива сътресения. Не бива да ни учудва, ако Европейската централна банка възприеме по-агресивна политика. 
В края на 2001 г. написахме "Америка първа се подхлъзна, първа ще падне, но и първа ще се изправи на крака". Мисля, че горното, макар и отложено във времето с половин до една година, все още е валидно. Американските компании отново са в по-добри изходни позиции. През 2003 г. Lehman Вrothers ще увеличат от 39 на 50% позициите си в американски акции за сметка на еврокомпаниите. Goldman Sachs твърдят, че Европа се справя изключително мудно с корпоративното преструктуриране за разлика от Америка /за виталния американски модел на менажиране на компании е ставало въпрос много пъти/. Европа поради силата на профсъюзите и суперсоциалната си политика реже разходите по-малко и по-бавно. Американските компании са по-агресивни в маркетинга. Макар и с малко, успяват да продадат повече от европейските си конкуренти. 
И все пак какво ни очаква през 2003 г.? Светът ще става все по-разделен. САЩ започнаха една сепаратистка политика, която ще продължи с години. През 2003 г. лихвените равнища в Америка ще се повишат поне с 1.5-2.5%. Бюджетният дефицит ще достигне много високи нива. Буш ще форсира пакета от данъчни стимули. Федералният резерв ще взима своите решения под силния натиск на Белия дом /кога не е било така при президент републиканец?/. 
 
ПОЛИТИКАТА НА СЛАБ ДОЛАР ЩЕ СТАНЕ КРАЙЪГЪЛЕН КАМЪК В СТРАТЕГИЯТА ЗА ИКОНОМИЧЕСКО ВЪЗРАЖДАНЕ НА САЩ 
Стабилизацията в индустриалното производство ще бъде неоспорим факт /в услугите тенденцията на възстановяване вече пречупи низходящия тренд/. Федералният резерв ще се опита да налее инфлация в икономиката, за да се справи със замразеното потребление. Безработицата както в Европа, така и в САЩ ще остане висока. Доларът ще се обезцени с още 10-15% спрямо еврото. Швейцарският франк ще изживее звездни мигове. Япония ще се опита най-накрая да намери верния път след 10-12 г. лутане. Златото, петролът и стратегическите метали ще бъдат сериозна алтернатива на съкровищните облигации и вероятно ще донесат от 20 до 50% по-висока доходност. 
На микрониво безспорният хит ще бъдат фармацевтичните компании. FDА коригира враждебната си политика към новите разработки /не без активната роля на администрацията на Буш/. Има над 400 апликации за нови лекарства, част от които са с първостепенен приоритет /ускорена процедура на ревю и одобрение/. Нищо чудно някоя от ваксините за СПИН, рак, хепатит В и С или грип да направи революционен пробив. Генното инженерство и новият подход на генно модифицирани-персонифицирани лекарства ще донесе 100-200% ръст на цените на акциите на научноизследователските компании. В биотехнологичния сектор ще има сериозна вълна на сливания. Чистите телекомуникационни компании ще се оттласнат от дъното и ще започнат да печелят пари. Производителите на оборудване и оптичните технологии ще запишат още една нулева година. Чиповете ще се опитат да опровергаят песимизма в предколедните анализи и коментари. SIА очаква средногодишен ръст на потреблението на полупроводници с 20-21% през следващите 2 години. Софтуерните компании няма да са във фокуса на прожекторите. Интернет порталите, В2В и dot.com вариации на тема ще стабилизират бизнеса си, но ще продължат да носят огромна доза риск. В старата икономика на дъното ще бъдат авто- и авиопроизводителите, тютюневите компании и веригите за бързо хранене. Ритейлърите, химическата промишленост и тежкото индустриално производство ще са с еквивалентен на икономиката растеж. Военните производства, системите за сигурност и производствата на традиционни стоки /commodities/ ще се представят над средните пазарни равнища. 

