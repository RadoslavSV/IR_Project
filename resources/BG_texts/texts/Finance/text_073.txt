ФОНДОВ ПАЗАР  

СЛЕД САГАТА "СВ. СВ. КОНСТАНТИН И ЕЛЕНА" НА БОРСАТА СЕ ЗАДАВА ДЪЛГО ЗАТИШИЕ 

ТОНИ МАРКОВ  

 
ПРЕЗ цялата 2002 г. се говореше как борсовата приватизация ще тръгне. Действително на Българска фондова борса срещу кеш бяха продадени остатъчните държавни акции в Албена за около 1 млн. лева и в Петрол за около 300 хил. лева, или общо 1.3 млн. лева приходи от борсовата приватизация. За сравнение през 2001 г. от продажба на остатъчни държавни дялове на БФБ-София в бюджета влязоха 3.2 млн. лева. 
Още по-печална е картината на борсовата приватизация срещу компенсаторни инструменти. 858 милиона компенсаторни инструменти по номинал чакат да бъдат изразходвани през новата 2003 г. През миналата година те бяха пак толкова, ако не броим онези 600 хил. КИ, които бяха занулени поради плащания на лихви по ЗУНК и от покупката на акции от Явор АД-Варна. В самото начало на тази година стартира продажбата на пакетите от пул Българска роза, но интерес засега бе проявен само към 2/3 от предложените акции от водача на пула. Занулени ще бъдат още 41 хиляди компенсаторни инструмента, с което общият брой на използваните компенсаторки ще надскочи с малко 0.07% от номинала на издадените. Наистина миналата година половината изтъргуван обем на борсата дойде от КИ, но както изтъква в новогодишното си интервю пред в. ПАРИ изпълнителният директор на БФБ-София Георги Драйчев: не може безкрайно дълго да се върти пазарът на компенсаторни инструменти, без да се стигне до тяхното реализиране - те сами по-себе си нямат стойност освен ако не служат за приватизация. 
На какво да разчитаме през тази година? За малките пулове брокерският фолклор ясно гласи: "Като им гледате водачите - живи да ги оплачете." 
На 15 януари ще се състои развръзката на сагата "Св. св. Константин и Елена", тъй като 72% от акциите на курорта ще бъдат купени със сигурност от поне единия от двамата основни кандидат-купувачи: ТИМ или Мултигруп. А това прави около 56 млн. компенсаторки - най-голямата досега приватизационна сделка на борсата. На купувачите им остава само една седмица да съберат необходимите ресурси, но ако се съди по търсенето на компенсаторки на борсата, те вече са ги събрали, без да допуснат да изпаднат в цайт нот и меча прегръдка, или пък има някакво тайно споразумение между двата претендента за курорта. След продажбата на "Св. св. Константин и Елена" краткосрочна подкрепа за цените на КИ може да дойде само от повторното качване на пакета от 11.24% от акциите на Златни пясъци. Единствено тези книжа са достатъчно атрактивни сред пакетите, които може скоро да излязат на борсата, а и размерът на пакета е значителен. При минимална цена 38 лева в КИ близо 730 хил. акции на курорта се очакваше да глътнат около 27-28 млн. компенсаторки по номинал. При тази цена обаче се оказа, че е лесно да се спечели конкурс за посредник, но е трудно да се продаде пакетът. От АП съобщиха, че са склонни на анекс към договора на посредника, но още не се знае кога държавните акции в Златни пясъци ще излязат повторно на борсата. 
За големите пулове е трудно да се даде оптимистична прогноза - както за срокове, така и за съдържанието им. Пулът мечта се опули без ДЗИ и БМФ. БТК и Булгартабак холдинг не са ясни заради неуместната намеса на съда. Практиката депутатски лобита да вадят предприятия от списъка за приватизация не подмина и другия голям пул Енергетика, от който може да бъде извадено Параходство БРП. 
