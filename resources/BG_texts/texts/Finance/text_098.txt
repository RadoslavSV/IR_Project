ВЪПРЕКИ НЯКОИ ПРОВАЛИ СЛЕД 57 Г. ФОНДЪТ ВСЕ ОЩЕ Е ТУК И РАБОТИ 

СП. СНАLLЕNGЕ  


 
 
ЕДИН провал в Аржентина - и процесът срещу МВФ бе подновен. Изискванията на фонда утежнявали финансовото състояние на страните, които той лекува. Да, МВФ има за какво да бъде критикуван, но що се отнася до формата, не и до същината на неговата мисия. 
Историята: МВФ е специализирана институция на ООН. Създаден през 1945 г., той има 184 страни членки и 2800 служители. 
Мисията: МВФ бди за финансовата стабилност в света. Той отпуска заеми на изпаднали в затруднение страни в замяна на поемането на ангажименти в сферата на икономическата политика. 
Ползватели: трите основни кредитополучателя са: Бразилия /30 млрд. USD отпуснати кредити/, Аржентина /21.7 млрд. USD/ и Турция /16.6 млрд. USD/. 
 
АНГЕЛЪТ ПАЗИТЕЛ НА СВЕТОВНИТЕ ФИНАНСИ 
При положение че 20 млн. нейни жители /от общо 36 млн. население/ живеят в бедност, Аржентина преживява най-тежката рецесия в историята си. Изправен край смъртния одър на този болник, МВФ напразно се опитва да му даде от горчивото си лекарство, но болният все още има достатъчно сили, за да се противи. МВФ поиска увеличаване с 20 до 30% на цените на публичните услуги в страната, за да се компенсират щетите, нанесени им от инфлацията. Правителството обаче реши да устои на натиска: отговорът е "не". Толкова по-зле за изискванията на фонда - увеличенията няма да надхвърлят 10%. 
Защо да увеличаваме цените на телефонните комуникации, когато броят на линиите е намалял с близо 1 млн., попита аржентинският министър на икономиката Роберто Лаваня. По един много конкретен начин това разсъждение поставя под въпрос ефикасността на МВФ. 
 
ПЪРВОНАЧАЛНАТА МИСИЯ 
Създадена в края на Втората световна война, тази институция трябваше да помага за разрешаването на световните икономически кризи, както ООН трябваше да ограничи прибягването до война. Крайната цел бе да се избегне повторението на лудостите от 30-те години, когато протекционизмът съсипа световната икономика, пострадала преди това от рухването на Уолстрийт. 
За да изпълнява задачата си, МВФ прави икономически прогнози, предоставя техническа помощ и най-вече дава пари назаем на страни в затруднено положение. Последната, която получи обещание за голям чек /30 млрд. USD/, бе Бразилия. 
 
НО ЕКСПЕРТИТЕ НА МВФ ИМАТ СЛАВАТА НА ЖЕЛЕЗНИ МОМЧЕТА: ПОМОЩ НЕ СЕ ПРЕДОСТАВЯ, ОСВЕН АКО СТРАНИТЕ ПОЛЗВАТЕЛКИ НЕ СЕ АНГАЖИРАТ ДА ПРИЛАГАТ ОПРЕДЕЛЕНА ИКОНОМИЧЕСКА ПОЛИТИКА, КОЯТО ПО ПРИНЦИП Е МНОГО СТРОГА. 
Това е свещеният принцип, наречен условност. 
Според критиците на МВФ неговите лекарства понякога са по-лоши от болестта. Примерът с изискването за повишаване на цените на публичните услуги в Аржентина илюстрира това твърдение: тази мярка може само да разубеди останалите без пари потребители да ползват въпросните услуги, което автоматично води до намаляване на тяхната активност и подхранва спираловидната рецесия. Според министъра на икономиката на Аржентина Роберто Лаваня положението в неговата страна показва ограничените възможности за помощ на фонда: от края на 80-те години Аржентина е сключила 19 споразумения с МВФ, основаващи се на отпускането на нови кредити в замяна на ангажименти за правилна икономическа политика. МВФ обаче никога не е смятал за лоша или неправилна политика паритета на песото и долара, който в течение на 10 години подкопаваше производителността на страната и доведе до обедняване на населението! Що се отнася до споразуменията с фонда, 15 от тях не бяха спазени според самия аржентински министър на икономиката. 
Чия е грешката? На МВФ и неговите нереалистични изисквания? На аржентинската политическа класа, която се отличава с липса на бюджетна дисциплина и политическа воля? Или пък на финансовите пазари, чиято либерализация не бе предвидена от бащите на МВФ? Досущ като овце, инвеститорите се втурват към първото появило се Елдорадо, създават от него балони, които предизвикват кризи при спукването си, и просто избягват, когато нещата тръгнат зле. 
Това стана в Аржентина. МВФ си правeшe оглушки за разсрочването на нейните дългове: през декември 2003 г. настъпва падежът на 14 млрд. USD. Все пак най-накрая фондът реши да разсрочи дългове за 6.8 млрд. USD на Буенос Айрес. 
Причината е, че Аржентина спря плащанията. През декември 2001 г. тя едностранно реши да не плаща повече на частните си кредитори. Сега прави същото с договорените с международните финансови институции заеми, като например кредита от 805 млн. USD от Световната банка, който тя реши на 14 ноември 2002 г. да не връща. 
Половин век след неговото създаване вече е ясно, че МВФ се провали в мисията си, твърди американският икономист Джоузеф Стиглиц, носител на Нобелова награда за икономика за 2001 г., бивш съветник на президента Бил Клинтън и бивш главен икономист на Световната банка. Той отхвърля либералния уклон на институцията, в противоречие с идеите на вдъхновителя на МВФ - британския икономист Джон Мейнард Кейнс, според когото държавата би трябвало да играе по-голяма роля в разрешаването на кризите, най-вече чрез увеличаване на публичните инвестиции. Този уклон, твърди Стиглиц, бе наложен в края на 80-те години от тандема Рейгън - Тачър. Той доведе до изискване на твърде рестриктивна политика от страни, които имаха нужда да стимулират икономиката си. И всичко това в условията на твърде слаба демокрация. Според Стиглиц става въпрос за световно управление без световно правителство, за една победа на технокрацията над националния суверенитет. И за победа на САЩ, които единствени имат право на вето в Административния съвет на фонда, над останалия свят. 
Това обвинение скандализира Мишел Камдесю, бивш управляващ директор на МВФ. Привърженик на "силната подкрепа за изпитващите затруднение страни, когато те правят всичко възможно да излязат от него", той твърди, че тази стратегия, съчетана с необходимите структурни реформи, е дала очакваните резултати, и цитира примера с Корея. 
Възстановяване на доверието, стабилизиране на финансовите пазари и полагане на основите за устойчиво развитие: това бяха целите на МВФ, когато през октомври 1997 г. отпусна 21 млрд. USD за 3 години на правителството в Сеул. В сключеното с властите споразумение се предвиждаха повишаване на лихвите, за да се стабилизира валутата, програма за важни структурни реформи, подкрепена от споразумение между държавата, работодателите и синдикатите, както и мерки за подпомагане на населението. 
Дозировката явно не бе съвсем точна, защото дъното на рецесията /минус 7%/ бе достигнато през 1998 г. Но след 1999 г. растежът се възобнови, и то повече от силно - 10.75%! Въпреки многото критики тогава днес можем да кажем, че финансовото спасяване на много азиатски страни по време на кризата през 1997 г. - подобни методи бяха приложени и в Тайланд и Индонезия, бе правилно извършено. 
Като начало бюджетното положение на тези страни бе достатъчно стабилно. Те разполагаха с необходимите маржове, обяснява Флеминг Ларсен, който ръководи европейското бюро на МВФ. И най-накрая условията бяха благоприятни, защото световната икономика все още преживяваше силен растеж. В случая с Аржентина тези условия далеч не са налице. 
 
ОГРАНИЧЕНИТЕ ВЪЗМОЖНОСТИ 
Не, МВФ не може всичко. Трябва ли това да ни учудва? Не може да бъде разрешена една външна криза, твърди Флеминг Ларсен. 
Ние функционираме като кооперативна каса. Можем да се мобилизираме в течение на кратък период от време. Но е необходим достатъчно широк политически консенсус, за да се изправи страната пред проблемите, причинили кризата. Без това да е налице, международната общност е безсилна, казва той. И наистина, необходима е поне малко мъдрост от страна на правителствата, за да бъдат ефикасни интервенциите на МВФ. 
 
ТОВА, КОЕТО ФОНДЪТ НАИСТИНА МОЖЕ ДА НАПРАВИ, Е СВЪРЗАНО С ВРЪЩАНЕТО НА ДОВЕРИЕТО БЛАГОДАРЕНИЕ НА ВЛИЯНИЕТО СИ ВЪВ ФИНАНСОВИТЕ СРЕДИ. 
В случая с Корея МВФ използва дипломацията си, за да убеди кредиторите да подновят отпускането на кредити в кратък срок. А по този начин бе избегната още по-тежка криза. Властта на МВФ се налага също и на финансовите пазари. Тук обаче ефектът може да е и обратен. Дали като кара всички да вярват, че може постоянно да се притичва на помощ на изпадналите в затруднение държави, МВФ не стимулира капиталите да се вливат там, където те другояче не биха го направили? Не създава ли той по този начин илюзии на тези държави? Дали не ги подтиква да не изплащат задълженията си, като знаят, че осигурителната мрежа е на мястото си? 
Разбира се, може да се посочат много начини за подобряване на функционирането на системата, като се започне от реформиране принципа на условността, намаляване броя на изискванията, които трябва да са и по-лесни за изпълнение, подобряване на защитата от кризите, анализ на рисковете и др. 
Но 57 години след неговото създаване никой не си представя, че може да става и дума за свят без МВФ. Дори и най-ожесточените му критици! 
 
ФОНДЪТ РАЗСРОЧИ ЧАСТ ОТ ДЪЛГОВЕТЕ НА АРЖЕНТИНА 
МЕЖДУНАРОДНИЯТ валутен фонд удължи срока на изплащането на част от дълговете на Аржентина към фонда на стойност 6.78 млрд. USD. Предпазното споразумение предвижда сумата да се изплаща на части до август, с което ще се улесни провеждането на общите избори през април. 
В замяна Аржентина се ангажира да не надвишава бюджетен излишък от 2.5% от своя БВП, което ще е свързано с увеличаване на постъпленията от данъци и намаляване на бюджетните разходи. Според МВФ Конгресът ще трябва да приеме няколко нови закона до края на март, за да изпълни условията на фонда. 
Президентът Едуардо Дуалде определи сделката като много добра. Същевременно МВФ не предложи на Аржентина нови траншове, което според експертите показва, че фондът няма доверие в управляващото правителство на перонистите. Изпълнителният директор на фонда Хорст Кьолер се надява да подпише по-изгодно средносрочно споразумение през май, когато на власт ще дойде ново правителство. 
