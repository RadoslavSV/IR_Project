ДЪРЖАВАТА ОТНОВО СИ ПОСТАВИ АМБИЦИОЗНА ЗАДАЧА ЗА 1 МЛРД. USD ЧУЖДИ ВЛОЖЕНИЯ ГОДИШНО 

ЛЮБОМИР СТОИМЕНОВ  

 
ПРОЕКТИ за 500 млн. ЕUR инвестиции на зелено е личната цел на новия шеф на Агенцията за чуждестранни инвестиции Павел Езекиев, съобщи самият той и уточни, че това не е програма. През последните години чуждите инвестиции у нас са между половин и 1 млрд. USD от приватизация и инвестиции на зелено. Целта на държавата е те да не са по-малко от 1 млрд. ЕUR годишно, уточни Езекиев. Крупните държавни поръчки може да са лост за привличане и ангажиране на западни доставчици да инвестират в България. Той обясни това като офсетна политика - срещу големите държавни поръчки да се получават освен инвестиции, още експортни привилегии или получаване на лицензи за производство. България ще възлага значими държавни поръчки на чуждестранни инвеститори, каза Езекиев, като посочи покупката на енергийно оборудване. Според него подобна политика може да се приложи при доставката на турбини за централите в Марица-изток. Най-необходими са чуждестранните средства в отрасли, където има ниски ценови прагове - туризма, леката промишленост, машиностроенето, финансовия сектор и недвижимите имоти. Езекиев посочи и информационните технологии, където може да се насърчи новото развитие на интелектуалния капацитет на страната. АЧИ ще заложи на директните срещи с инвеститорите чрез пряк контакт с шефове на десет ключови потенциални инвеститори от десетте най-големи икономики. Те вече са набелязани, но подробности ще има, когато получим писма за намеренията им, уточни Езекиев. Според него ниското ниво на инвестициите в България през 2002 г. е причинено от икономическия спад в Америка и партньорите ни от Евросъюза, които досега са основните източници на вложения у нас. Според него икономическите и финансовите показатели на големите компании показват двукратен, понякога и трикратен спад. 
За 2002 г. вицепремиерът Николай Василев беше обещал чуждестранните инвестиции у нас да са 1.2 млрд. USD. За 10-те месеца на 2002 г. отчетохме само 389.7 млн. USD. 
Инвестиционни слабости на страната ни според Павел Езекиев са мудните административна и съдебна система, корупцията и слабо изградената инфраструктура. 
