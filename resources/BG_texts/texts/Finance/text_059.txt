ГЕОПОЛИТИЧЕСКИТЕ РИСКОВЕ СА НАЙ-ГОЛЯМАТА СПИРАЧКА  


 
 
СЛЕД КАТО приключи миналата година, характерна с икономическо възстановяване, което ту се проявяваше, ту изцяло липсваше, САЩ ще се радват на силен ръст през 2003 г. Това е убеждението на повечето водещи икономисти. То обаче е базирано на предположението, че вероятната война срещу Ирак ще бъде приключена бързо и няма да има сериозни проблеми в световните доставки на петрол. "Предсказанията" за най-голямата икономика на света посочват и главните опасности - геополитическите рискове, които са най-сериозната заплаха за бизнесактивността в САЩ. 
 
НАЙ-ВЕРОЯТНИЯТ СЦЕНАРИЙ ЗА ГОДИНАТА Е СЛАБО НАЧАЛО ПРЕЗ ПЪРВИТЕ МЕСЕЦИ И ПОСТЕПЕННО ЗАСИЛВАНЕ НА ИКОНОМИКАТА, СМЯТАТ АНАЛИЗАТОРИ 
Плавният ръст на щатския БВП обаче има и спирачки. Ако има "зацикляне" на ситуацията в Персийския залив или нов терористичен удар срещу развитите държави, това със сигурност ще повлияе неприятно на основите на икономическия подем, а дори може да се навлезе в нова рецесия. Факторите с пряко значение върху икономиката на САЩ са на второ място, когато става дума за прогнозите на анализаторите. Пакетът мерки за стимулиране, които администрацията на президента Джордж Буш има намерение да прокара в най-близко бъдеще, несъмнено вълнуват икономистите. Дали обаче Конгресът ще го приеме, е въпрос, който стои по-назад от перспективите за война най-вече защото предлаганото съкращаване на данъци за 600 млрд. USD и увеличаване на правителствените разходи, за да се стимулира икономиката през следващото десетилетие, бяха необходими още през 2002 г. И защото, докато предложението мине през Конгреса, ще мине и една значителна част от годината, а положителните ефекти ще се усетят слабо. Все пак за котировките на Уолстрийт облекчаването на фискалната политика е повече от добра новина. И тя вече жъне плодовете си на фондовата борса. Разбира се, положителен ефект от мерките на Буш ще има. Когато ги съчетаем с рекордно ниските лихви, с които Федералният резерв приключи миналата година, стабилното потребление на американците и ползите от една светкавична и успешна война срещу Ирак, оптимизмът на анализаторите е напълно основан. В прогнозите им се включва и че очакваният скок на цените на петрола вероятно няма да продължи дълго, защото след отварянето на Ирак към пазарите котировките на нефта ще слязат. 
Много анализатори вярват, че БВП на САЩ ще нарасне през първото тримесечие на годината с около 2%, а подобрението до края на годината ще се изрази до около 4% за последните три месеца. 
 
ДОСТА ПО-ПЕСИМИСТИЧНИ СА ПРОГНОЗИТЕ ЗА ЗАЕТОСТТА В СТРАНАТА - АНАЛИЗАТОРИТЕ СМЯТАТ, ЧЕ ВЪЗСТАНОВЯВАНЕТО НЯМА ДА УСПЕЕ ДА СПРЕ ПОКАЧВАНЕТО НА БРОЯ НА БЕЗРАБОТНИТЕ 
В момента безработицата е на 8-годишен максимум със стойността си от 6%, като се смята, че в началото на лятото ще достигне 6.5%. Това показва паралел с икономическото възстановяване в началото на миналото десетилетие, когато подемът също не успя да осигури повече работни места. 
Краткият обзор на очакванията на анализаторите задължително трябва да приключи с един от елементите на съвкупното търсене - инвестициите. Вложенията в заводи и оборудване изоставаха през 2002 г. и затова възстановяването не успя да набере стабилни темпове. Прогнозите са, че най-сетне инвестициите ще започнат да се увеличават, за да дадат своя принос в подема. /Пари/ 
 
ДЕЙВИД УИС, ГЛАВЕН ИКОНОМИСТ НА SТАNDАRD&РООR'S: 
Пакетът икономически стимули ще даде едно рамо на икономиката, макар че подкрепата няма да бъде значителна. Но САЩ се възстановяват с бавни темпове и ще бъде много добре, ако добавим още една степен в полза на ръста. 
