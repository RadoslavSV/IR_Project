АНДРЕЙ ЗАРЕВ, ЕКСПЕРТ В БНБ И ЧЛЕН НА РЕГЛАМЕНТНИЯ КОМИТЕТ НА SОFIВОR:   


 
 
 ГОСПОДИН ЗАРЕВ, КАКВА Е МЕТОДОЛОГИЯТА НА SОFIВОR? 
- Индексът дава картина на моментното състояние на пазара всеки работен ден и затова се нарича фиксинг за разлика от така наречените ефективни индекси, каквито например БНБ и ЕЦБ изчисляват за определени срочности за междубанковия депозитен пазар и публикуват в края на работния ден. При SОFIВОR става въпрос за по-ранен момент на отразяване на пазара, за един моментен разрез, а не на общо среднодневно състояние на фактическите сделки. 
 
В КОЙ МОМЕНТ ОТ ТЪРГОВИЯТА СЕ ЗАСИЧА ФИКСИНГЪТ И КАКВИ ТОЧНО ДАННИ СЕ ЗАСИЧАТ? 
- Както на Запад, така и при нас за представителен момент от търговията е прието да се смята един час преди обяд местно време. Дискутира се при развитието на системите за брутен сетълмент в реално време дали тежестта на пазара не се измества в друг времеви хоризонт, но засега както у нас, така и в други страни, където такава система е утвърдена и действа стабилно, все още се предпочита моментът малко преди обедното време - 11 часът. 
Засичат се офертни котировки, а не реални сделки. Въпреки че се счита, че офертата е много близка до цената, която дадена банка би приела да бъде включена в контракт. Когато БНБ получи изходните данни, тя елиминира по 20% от горните и долните стойности. Тоест от общата бройка подадени за всяка срочност оферти се режат 40% и от остатъка се взима средноаритметичното. Нашият фиксинг засега ще е върху пет хоризонта: овърнайт, седмица, един, два и три месеца. На края на индекса ще е хоризонтът на ОЛП, където още не е толкова узрял паричният пазар. 
 
КОИ БАНКИ ЩЕ БЪДАТ ВКЛЮЧЕНИ В ОПРЕДЕЛЯНЕТО НА ФИКСИНГА? 
- За да бъде индексът представителен, в критериите е заложено добро покритие на пазара и голям размер на ресурси, които банките участнички биха предоставяли, както и интегрираността на тези банки на пазара. Затова в правилата на индекса бяха вкарани три основни критерия: балансово число на банката, участието й в междубанковата търговия на необезпечени депозити и броят на други банки, към които всяка банка има лимити за работа с депозити и съответно е получила лимит от други търговски банки към себе си. Регламентният комитет, който създадоха трите спонсора на индекса, разгледа заявките на изявилите желание да участват банки, които отговарят на критериите, и бяха подбрани 12, представляващи около 2/3 от оборота на пазара. Участието им в индекса е напълно доброволно, то е въпрос и на чест, и на добра реклама /както лоша реклама е ненавременното подаване на данни от дадена банка, което по механизма на индекса ще стане публично достояние/. Но не бива да смятаме, че ако една банка не е влязла в групата на участниците, то тя не е с добър престиж и добра клиентела, или че банките, които не са в групата на фиксинга, са банки от по-нисък ранг. 
 
КАК И КОГА ЩЕ СЕ РАЗПРОСТРАНЯВА SОFIВОR? 
- Договорката между спонсорите на индекса включва публикуването му от БНБ. По същия механизъм, по който широката публика получава публичната информация, която БНБ разпространява. Участниците на пазара и сега получават от БНБ данните за лихвите от всички сделки след приключването на деня. Тъй като за изчисляването на SОFIВОR не се чака приключване на търговията, а се отразяват котировки, то след необходимите около половин час за изчисляване, да речем, към 12 часа всеки на пазара може да научи фиксинга. 
 
КАКВА Е ГОТОВНОСТТА ДА СТАРТИРА ИНДЕКСЪТ? 
- Участниците са ясни, механизмите и формулата са изяснени - така че споменатият регламентен комитет може да се събере и дори на ръка да изчисли индекса. Така че индексът е напълно готов в работен вид и единствено автоматизацията предстои: вкарване в определени програмни продукти и носители на тези продукти в централната банка и във всяка от утвърдените банки участнички, в момента се уточнява кръгът от лица за координация и т. н. В ръчен вид SОFIВОR е готов, но в мрежов и автоматичен вид той е в процес на създаване. Датата на стартирането зависи от готовността на всеки от участниците плюс БНБ. 
 
ОТ ОПИТА НА КОИ СТРАНИ СА ЗАИМСТВАЛИ УЧРЕДИТЕЛИТЕ НА БЪЛГАРСКИЯ ИНДЕКС НА ПАЗАРА НА МЕЖДУБАНКОВИ ДЕПОЗИТИ? 
- При нас ориентир е предимно системата на еврозоната, с която очакваме да се интегрираме и където правилата са малко по-меки предвид по-големия кръг участници, различните истории на страните и пазарите, момента на пригаждане към новите интегрирани условия. Там основното изискване е подателите на изходни данни да подадат своята собствена информация при какви лихви се предлагат депозити в евро в зоната на европейския паричен съюз. Това допуска, от една страна, да подадат офертите, които те са получили /като в Лондон/, или да подадат, от друга страна, собствените си оферти. Това е известна гъвкавост, компромисност при създаването на този интегриран индекс от различни пазари, които сега се обединиха в един паричен пазар. При положение че тази интеграция е включила основни големи пазари с ниски спредове, ниски разлики между аска и бида /между курс купува и курс продава/ - това не е от голямо значение за крайната стойност на изчисления индекс и няма много да го различи от аналога му LIВОR за същата валута. 
При пазари като нашия всички не само участници, но и наблюдатели на пазара са забелязали, че има голяма разлика между двете стойности. И в случай че бъде приложен собственият курс продава /т. е. офър да е тъждествено с аск/, възниква въпросът каква е разликата му със съответния курс, който подателят би искал /бид/. И затова, за да имаме ориентир колко подаденият аск се различава от бида на същите тези банки, решихме да направим един близнак на SОFIВОR - SОFIВID. Той ще се разпространява паралелно в същия формат. В страните на изток от еврозоната това е повсеместна практика. 
 
КАКВА Е РАЗЛИКАТА МЕЖДУ SОFIВОR И ОЛП? 
- Трудно е да съпоставим един пазар на емисия с пазар на размяна на вече съществуващи инструменти. Оборотът на депозитния пазар е концентриран в най-късата му срочност, дневно той показва обеми, които са по-големи от размера на една емисия 3-месечни ценни книжа. Трябва да се имат предвид не само ликвидността, но и рейтингът на емитента, чиито инструменти се разменят. Въпросът е за какво ще служи.При съпоставката исторически се тръгва от основния процент на БНБ, върху който са залегнали много нормативни документи от най-различен характер и касаещи организации и лица извън банковата система /нефинансови, дори физически лица/. Например при неосъществени плащания или наказанията как се изчисляват, за данъчни цели, за съдопроизводството и т. н. 
Пазар на държавни облигации или пазар на междубанкови депозити - не е толкова съществен въпросът кое ще се ползва за определяне на наказателната лихва, защото по-важното е дали тя ще се удвои, или към нея ще се добавят десет единици, а не дали базата й ще е 3.25 или 3.75%. Същественото е, че лихвата в основата си е по-стабилна в сравнение с периодите на нестабилна валута и играещ лихвен процент. 
 
ПРИ НЯКОЛКОТО ЛИКВИДНИ КРИЗИ ПРЕЗ 2002 Г. НАБЛЮДАВАХМЕ СКОКОВЕ В ПЪТИ НА ЛИХВИТЕ НА МЕЖДУБАНКОВИЯ ЛЕВОВ ПАЗАР. НЕ СА ЛИ И ДВАТА ИНДЕКСА ПРЕКАЛЕНО ИЗКРИВЕНИ, ЗА ДА БЪДАТ БЕНЧМАРК? 
- Изкривяване на получените от аукционите на 3-месечни ДЦК лихви може да се случи и то да не е просто изкривяване, а натиск на пазара в даден момент, но подобен натиск може да има и на депозитния пазар. След като самият пазар на депозити е игрив, игрив ще е и индексът. Той обаче е предназначен за ползване само от системата на търговските банки, механизмът на елиминиране на крайностите предпазва от прекаляване с игривостта, но все пак самата игривост я отразява. Независимо ОЛП или новия индекс ще прилагат потребителите, те трябва да изберат съответен хоризонт или срочност за своите цели. Който работи с цялата гама от срочности, ще трябва да го прилага в пълния му набор и да сравнява своите резултати със средните на пазара - става въпрос за финансови институции. За външни лица се предполага, че ще елиминират най-волатилните /колебливи/ срочности, каквато например е овърнайтът, тази лихва е най-податлива на временни преливания на ресурси и временен натиск. С такъв хоризонт е намесата на централните банки, когато те работят активно на паричния пазар за заглаждане на лихви, изчистване на отскоци и настройка на пазара. Нашата централна банка не прави такива интервенции поради системата на борда. Тя автоматично по пасивен начин може само да регулира недостига или излишъка на левови средства чрез покупки или продажба на евро по обявения валутен курс. 
 
ЩЕ ВЪЗНИКНАТ ЛИ ПРОТИВОРЕЧИЯ МЕЖДУ ДВАТА ИНДЕКСА? 
- Не, няма да възникнат никакви противоречия. Преди време ОЛП е бил активен инструмент на централната банка, той е бил даден параметър на паричния пазар, който БНБ избира и поддържа с известни отклонения нагоре-надолу. Тя или допуска определени отклонения, или се намесва според механизма, който е избрала. Така формираните лихвени нива са били автоматично използвани за начисляване на плаващи купони, за преоценки на активи, за глоби и т. н. Когато спира прилагането на тези инструменти, възниква въпросът с какво да се заменят, за да продължат всички решения, изпълнения по тях, натрупване на лихви, наказания, плаващи купони. Когато се прекрати активната намеса на централната банка на паричния пазар, под формата на ОЛП се утвърдиха резултатите от аукционите на краткосрочните съкровищни облигации и той продължи да се използва за олихвяване на инструменти с плаваща лихва, но това се прилага много рядко, тъй като при държавните облигации, както и при корпоративните вече се използва предимно фиксирана лихва. Плаваща лихва обаче може да се използва и върху заеми, не само върху емитентски кредит /книжа/, така че един източник от паричния пазар намира приложение във формули на пазара на по-дългосрочни кредити. Ако се съпоставят споменатите индекси, може да се каже, че дори и при известна взаимозаменяемост всеки от тях може да намери по-специфично приложение. Например в световната практика често индекси на ефективните лихви се прилагат в лихвени суапове, индекси от типа IВОR се употребяват за срочни /форуърдни/ сделки и за оценка на пасиви, доходността на първичния пазар на краткосрочни държавни облигации /същият индекс, който в момента е база за нашия ОЛП/, както в определени случаи и индекси от типа IВОR се включват във формулата на олихвяване на облигации с плаващ купон. Все пак потребителят на SОFIВОR, който и да е той, трябва да има предвид, че може да се очаква при избрания вариант индексът да има по-високи стойности, отколкото при вариант с по-строгите изисквания на LIВОR /а отчасти и на ЕURIВОR на еврозоната/, когато стойностите биха били някъде между тези на сегашните SОFIВОR и SОFIВID. С постепенното стесняване на спредовете тези потенциални различия може да се очаква да намалеят. 
 
НОВИЯТ ИНДЕКС ЩЕ ПРЕДСТАВЛЯВА ЛИ ИНТЕРЕС ЗА ЧУЖДЕСТРАННИТЕ ИНВЕСТИТОРИ? 
- За един чуждестранен инвеститор новият индекс би могло да е ориентир за реалното ниво на междубанковия пазар, оттам да определи и отношението му към участие на местния капиталов пазар. Чужденците и местните инвеститори така или иначе следят пазара и виждат отделните сигнали. Затова за изчистване на ориентирите за инвеститорите, местни или чуждестранни, след някои пионерски индекси на фондовия пазар сравнително неотдавна беше създаден по същата причина и индексът на фондовата борса. Тези ориентири чертаят общата тенденция у нас. Те дават възможност при развитие на нови пазарни инструменти някои инвеститори, които залагат не на реалната икономика, а на чисто финансовите продукти, да могат да участват в производни инструменти /деривати/, които се базират на индекси. Подобни участници предпочитат кошниците от инструменти и не толкова евентуална спекулативна гледна точка е интересна тук, колкото това, че те имат по-глобален поглед върху нещата - в крайна сметка цялата икономика те разглеждат като една капиталова стока. 
 
КАКЪВ Е БЕНЧМАРКЪТ В БЪЛГАРИЯ, КАКВО ТРЯБВА ДА ГЛЕДА ЕДИН БИЗНЕСМЕН, КОЙТО НЕ Е СПЕЦИАЛИСТ ВЪВ ФИНАНСОВАТА СФЕРА? 
- Бизнесменът трябва да гледа цялата гама от показатели, а ако е извън финансовата сфера и го интересува само да получи заем или да вложи свободните си средства, ще гледа някаква част от фондовия пазар. Важното е да имаме една бенчмаркова крива или една еталонна крива на доходностите на дълговите инструменти от всички срочности. От поведението на цялата крива може да се правят изводи за тенденцията в даден интересуващ ни участък. Най-меродавно поне засега е за кривата да се използват държавните облигации и в по-краткосрочната част - междубанковите депозити. Ролята на SОFIВОR в случая е да даде надеждно отражение на стойностите към даден момент на тази част от кривата, където е паричният пазар. Това ще даде възможност за оценка чрез съпоставка и на надеждността на стойностите, които има кривата в динамичен вид /като серия от непрекъснато обновявани стойности на текущи котировки/. 
 
НАШИТЕ БАНКИ ПРОДЪЛЖАВАТ ЛИ ДА ИЗНАСЯТ КАПИТАЛИ И ИМА ЛИ ТОВА ВРЪЗКА С ЛИХВИТЕ НА НАШИЯ ПАЗАР? 
- С интерес от няколко години следя развитието на нашата крива на доходността и на тази в еврозоната и бих казал, че те като обща тенденция се сближават. Това сближаване донякъде показва доколко нашият пазар е интегриран с чуждите не само и не толкова на спекулативна база, но и главно по икономически обосновани причини. Поведението на паричния пазар у нас почва да се сближава с това на големите чужди пазари - с изключение на голямото разкрачване на бидовете и асковете. Но при интегрирането ни в еврозоната и при нарастването на конкуренцията между местни и чужди участници на пазара ще се свива и тази разкрачка. 
 
ПО СВЕТА 
По принцип индексите се зараждат на междубанковия пазар като начин на избор на контрагенти за определени цели, както и начин за оценка от даден участник на пазара на получените от него ресурси - репер, еталон, бенчмарк са чуждиците, които използваме за подобни индекси. Започва се оттам, че всеки търси някакъв външен от своите данни и от данните на своя контрагент показател, ориентир, мерило. 
Най-стар и най-известен, лондонският LIВОR исторически се развива, като залага на концепцията на оценка от банките участнички на нивото на стойността на лихвата, по която се предлагат депозити между първоразрядните банки на пазара. Като понятие LIВОR /London interbank offered rate/ означава просто лихвата, по която се предлагат депозити в Лондон. Участниците на пазара за дадена своя цел са подбирали някоя голяма банка и нейните котировки се конкретизират като референтни стойности в даден конкретен договор. Впоследствие всеки е започнал да композира своя кошница от няколко банки, за да бъдат данните по-реалистични и да се елиминират отклоненията между котировките, които биха подали отделните банки, и така постепенно се стига до фиксинг на LIВОR-а, който се патентова от неговия спонсор Британската банкова асоциация като търговска марка /ВВА LIВОR/. 
Преди около четири години спонсорите на LIВОR стигнаха до идеята да затегнат условията и въведоха изискване да се подават данни за предлаганата котировка на пазара, която подателите биха приели. Тоест това е пак курс предлага /ask/, но не техният собствен, а който на тях им предлагат и те биха приели. Това е малко по-изтънчен начин на формулиране и вероятно по-доближен до очакваната действителна контрактна цена/ 
 

