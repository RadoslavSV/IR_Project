ПРЕЗ отминалата седмица се случиха много положителни неща, които в съчетание с крайните свръхпродажби на фондовите борси трябваше да доведат до очакваното от мнозина поскъпване. Пазарът имаше всички шансове да поскъпне най-малкото корективно, но той не го направи. Не му помогнаха нито добрите финансови резултати на Сisco Systems, нито речта на Колин Пауъл пред Съвета за сигурност на ООН, а най-малко помогнаха впечатляващо добрите данни за американската заетост, обявени в петък. Всичко това потвърждава нашия анализ от последните седмици, че фондовият пазар в САЩ отново е изключително слаб и нищо добро не го очаква през следващите месеци. 
Краткосрочният тренд от върховете, постигнати на 15 януари, продължава да бъде твърдо низходящ, макар че цените вървят надолу сравнително бавно. Не може да отречем и условията на силна свръхпродажба, които съществуват към момента и би следвало да доведат до движение в обратна посока. Тези условия обаче по никакъв начин не гарантират обръщане на краткосрочния тренд. Да припомним, че доларът бе силно свръхпродаден спрямо еврото още от началото на януари, но продължи да поевтинява още седмици наред и през миналата седмица достигна 1.0935 за ЕUR. Аналогична бе ситуацията и с поскъпването на златото. То продължи седмици наред въпреки условията на крайна свръхкупеност, преди да се формира връх при около 390 USD/унция. 
Нямаме основание да считаме, че текущият тренд на фондовите пазари е завършил, преди да видим пробив над важните нива на съпротива. Тези нива са 862 пункта при S&Р 500 и 1333 точки при NАSDАQ. Докато сме под тези нива, очакваме по-нататъшен спад съответно към 800 и 1250 пункта, с по-голям потенциал за надолу впоследствие. Поскъпване над тези нива ще потвърди, че е формирано краткосрочно дъно и очакваното от мнозина кратко поскъпване най-сетне е в ход. 
От десетте акции, които следим, вече девет са на червено от началото на годината. Единствено софтуерната Оracle се съпротивлява на общия пазарен тренд и все още остава на сравнително високи нива. Независимо от тези съпротивителни сили обаче и тази акция скоро ще се присъедини към спада на фондовия пазар, тъй като нейната графика показва всичко друго, но не и формирано солидно средносрочно дъно. 
Силно поевтиняха през изминалата седмица акциите на Сisco Systems въпреки обявените много добри финансови резултати на компанията за последното тримесечие на 2002 г. Натискът надолу започва да се засилва и очакваме спад към и под 8 USD през следващите седмици. Отгоре съпротивата е силна в зоната 13.5-13.9 USD, но дори и тези нива да бъдат преодолени, цените едва ли ще успеят да стигнат до върха от средата на януари при 15.5 USD. 
Миналия понеделник писахме, че техническата фигура при акциите на Сitigroup силно се влоши и ако цените бързо не се върнат над 36 USD, шансовете са големи да видим силно 15-20% поевтиняване от текущите нива. Поскъпване над 36 USD така и не видяхме. Вместо това цените на акциите на финансовата компания продължиха пътя си надолу и загубиха 4.2% през отминалата седмица. Първата съпротива сега е при около 34.5 USD, а поскъпване над 36 USD въобще не очакваме на този етап. 
Продължителното движение в триъгълник между 31 и 36 USD продължава при акциите на Еxxon Мobil. Към момента не мога да кажа категорично от коя страна ще стане пробивът, но чувството ми е, че това ще стане отдолу. Това, разбира се, не е нищо повече от чувство, така че вероятностите трябва да се считат 50:50. Откъдето и да стане пробивът на триъгълника обаче, последващото движение ще бъде силно и ще представлява добра възможност за търговия. 
От най-големите акции, които следим, най-много от началото на годината загубиха тези на Мicrosoft /близо 10%/. Това е нормално предвид на факта, че цените на акциите на тази компания останаха сравнително стабилни през 2002 г. Сега най-вероятно ще има да "наваксват" изоставането си по пътя надолу. 
