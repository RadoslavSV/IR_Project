С ИЗИСКВАНЕ ЗА БЪРЗО ВНАСЯНЕ НА КАПИТАЛА ЩЕ СЕ ПРЕСЯВАТ УЧАСТНИЦИТЕ 

ЕВДОКИЯ ДИМИТРОВА  


 
 
ФИРМИТЕ, кандидати да се включат в проекта за изграждане на петролопровода Бургас - Александруполис, ще получат равен дял, съобщиха информирани източници на в. ПАРИ. Така ще се реши въпросът с претенциите на отделни дружества за по-голямо участие в проекта. В началото на февруари министерството на регионалното развитие ще съобщи конкретните изисквания, на които трябва да отговарят компаниите, а седмица по-късно ще обяви кои от тях остават в проекта, обяви в петък министърът на регионалното развитие и благоустройството Валентин Церовски. С поставянето на допълнителни критерии реално започва вторият етап на отсяване на фирмите, тогава ще могат да се включат и нови участници, обясни министърът. Според него има 4-5 начина, чрез които по пазарен начин да се разпредели участието между кандидатите. Ако те не се споразумеят, вариантът е държавата да учреди дружество и след това да пусне акции на борсата чрез увеличаване капитала на учреденото дружество, коментира Церовски. Тогава делът на фирмите ще зависи от това коя колко ще купи. Задачата ни е до 1 април да се регистрира българското дружество, каза Валентин Церовски. 
Отсяването на фирмите ще стане на три кръга, съобщиха запознати. Подготвяните от МРРБ нови условия няма да се различават съществено от обявените през ноември. Първото пресяване на фирмите ще е при набирането на 500 хил. ЕUR, необходими за заплащането на предпроектните проучвания и презентациите на проекта. Ще се поставят много кратки срокове, в които участниците трябва да внесат този първоначален капитал на дружеството от българска страна, още там 1-2 фирми ще отпаднат. 
В устава на дружеството обаче ще е записано, че акциите на фирмата, която не внесе дяловата си вноска, ще се разпределят поравно между останалите участници 
Второто отсяване ще е, когато се регистрира Трансабалкан пайплайн - компанията между фирмите от Гърция, Русия и България. Първоначалният му капитал се предвижда да е 4.5 млн. USD, от които българските участници трябва да внесат 33%. Сроковете и там няма да са големи и още 1-2 участници ще отпаднат, прогнозираха запознати. Третият кръг ще е при старта на строителството, когато уставният капитал на Трансбалкан пайплайн трябва да достигне минимум 165 млн. USD. Тогава щели да останат само фирми, които имат собственост и могат да гарантират получаването на значителни кредити, за да участват в набирането на капитала. Засега 10-те фирми кандидатки приемат идеята да имат равен дял в проекта. 
Получих официална покана от гръцкия си колега Апостолос Цохадзопулос за подписване на междудържавното споразумение между Русия, България и Гърция за сряда в Атина, съобщи министър Церовски. Трите страни ще имат равен дял от 33% в петролопровода. Не коментирам въпроса с участието на Казахстан в проекта, защото оттам няма официално искане. По време на посещението в Гърция ще се дискутира и въпросът за усвояване на средствата по програмите на ЕС и изграждането на новите ГКПП между двете страни. На 24 януари стана ясно, че един от акцентите на разговорите между руския министър на енергетиката Игор Юсуфов и гръцкия министър на развитието Акис Цохадзопулос е възможността за пренос на петрол чрез нефтопровода Бургас - Александруполис и използването на танкери през Черно море. 
 
КАНДИДАТИТЕ 
10 фирми - Газстроймонтаж, Главболгарстрой, Интернефтигазмонтажи, ЛУКойл-България, Магнум 07, Минстрой холдинг, Монолит 3, Химремонтстрой, Холикон и Контролно-заваръчни устройства, са заявили досега интерес към проекта за изграждане на петролопровода Бургас - Александруполис. Общите им заявки са за над 250% от българския дял. Мажоритарно участие искат ЛУКойл-България и Минстрой холдинг, претенциите на Главболгарстрой са за дял до 48%. 
 

