ВИСОКА ЛИКВИДНОСТ И СПАД НА ДОХОДНОСТТА ХАРАКТЕРИЗИРАХА 2002 Г.  

СЛЕД преструктурирането на външния дълг през 2002 г. - двете операции по замяна на брейди облигации за глобални такива, отсега нататък най-вероятно финансовото ведомство ще насочи усилията си към развитие на вътрешния дългов и паричен пазар. В известна степен цените на българските ДЦК са подценени спрямо тези по външния дълг. По тази причина пазарът е със значително по-голям потенциал както за Министерството на финансите, така и за инвеститорите. От една страна, стремежите на финансовото ведомство са да финансира хазната си, т. е. бюджетния дефицит, на най-ниска цена. От друга, навлизането на чуждите инвеститори на вътрешния пазар на ДЦК ще повиши цените им и това ще доведе до отчитане на капиталови печалби от тези, които първи са инвестирали в този пазар. 
Фактът, че световни инвестиционни банки с клонове в София засилват дилинговото си подразделение с хора, специализиращи се в инвестициите в ДЦК, сам по себе си е показателен за съществуващите печеливши възможности. 
През последната една година правителството увеличи емисиите на вътрешния пазар, но въпреки това ОЛП отчита спад. Колкото и да не е показателен за цената на капиталите, ОЛП за момента остава единствен индикатор за лихвите в икономиката. След като финансовото ведомство извърши преструктурирането на външния дълг, сега идва ред на развитие на пазара на ДЦК, коментира Росен Николов, дилър от Българска пощенска банка. 
 
НО КАКВО СЕ СЛУЧИ ПРЕЗ ИЗМИНАЛАТА ЕДНА ГОДИНА И КАКВО НЕ? 
За разлика от 2001 г., която се оказа доста инфарктна за паричните дилъри, след като банковата система преживя две миниликвидни кризи, при които овърнайт лихвите достигнаха съответно 36 и 25%. През 2002 г. пазарът беше ликвиден, лихвите се движеха от нива, близки до нулата, до 5-6% в средата на някои месеци, когато банките извършват трансфери на пари към бюджета. 
Характерната особеност за паричния пазар в България от миналото - силна колебливост и динамичност, се запази и през тази година. Причината за това е по-скоро системата на паричния съвет, а не някакъв пазарен дефект. При условие че българският лев е вързан към еврото, лихвите, на които се търгуват паричните ресурси, играят ролята на буфер за икономиката. 
МФ презентира емисионния си календар за 2003 г. както пред дилъри, така и в бюлетина "Държавен дълг" за ноември 2002 г. Намеренията на МФ са за нетно увеличаване на левовата емисия ДЦК с 10%, или 150 млн. лв. през 2003 г. В зависимост от пазарните условия увеличението може да достигне до 400 млн. лв. /Пари/ 
 
ПЪРВА ЗАМЯНА НА ЗУНК ЗА 2003 Г. 
СЛЕД четири операции по замяна на доларови ЗУНК облигации през 2002 г. през т. г. Министерството на финансите ще продължи да конвертира доларовите дългосрочни облигации, емитирани по Закона за уреждане на необслужените кредити за дългосрочни правителствени книжа, деноминирани в евро. В сряда финансовото ведомство обяви първата подписка за новата 2003 г. Подписката ще стартира от 13-и и ще приключи на 20 януари. Самата замяна на облигациите ще стане на 24 януари. Според финансовото ведомство замяната е продължение на предприетото преструктуриране на вътрешния държавен дълг и е в съответствие с взетото от МФ решение тя да бъде провеждана веднъж в рамките на всяко тримесечие. 
Минималното количество доларови ЗУНК облигации, което всеки участник може да замени, е 10 хил. USD. Книжата ще бъдат заменени по обявените от БНБ курсове на щатския долар спрямо еврото три работни дни преди замяната, т. е. по курса за деня на БНБ на 21 януари. Доларовите ЗУНК облигации вчера се разменяха на 82.25 /83.60 цента за долар. Деноминираните в евро се разменяха на нива 82.50/84.00 евроцента за долар. Цените на ЗУНК облигациите в синхрон с облигациите по външния дълг на България през последната година отчитат покачване, поясниха анализатори. На 1 януари се погаси част от главницата по ЗУНК облигациите и като следствие цената, на която те се търгуваха, се понижи, но в последните два дни отново нарасна. .  

