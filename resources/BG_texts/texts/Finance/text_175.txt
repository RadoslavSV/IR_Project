Как се осчетоводяват активи, които не са собственост на предприятието, но са в негово разпореждане?
ЪРНСТ & ЯНГ 18/2 - 14:29 ч.

   
Как се осчетоводяват активи, които не са собственост на предприятието, но са в негово разпореждане? Дълготрайните активи, взети на изплащане например. 


Активът е ресурс, който се контролира от предприятието в резултат на минали събития и от който предприятието очаква да извлече бъдеща икономическа изгода. Контролът върху един актив не се получава единствено в резултат на придобиване на правото на собственост, но и когато по силата на договор предприятието е в състояние да се разпорежда с актива и да черпи икономически ползи от неговото използване. В настоящата бизнес практика и търговски взаимоотношения много често се среща продажбата на лизинг. Продажбата на лизинг представлява сключването на лизингов договор, в съответствие с който наемателят получава от наемодателя срещу еднократно или серия от плащания (наем) правото да използва актив за договорен срок. Обичайно, но не задължително, този метод се прилага при продажбата на сравнително скъпи машини и съоръжения. 

Основната проблематика при отчитането на такива активи, които не са собственост на предприятието, но то се разпорежда с тях, в замяна на което плаща определени наемни вноски, се състои в това дали предприятието-наемател (лизингополучател) следва да запише актива в собствения си счетоводен баланс и по каква стойност или следва да отразява само плащането на наемните вноски. В тази връзка разпоредбите на национален счетоводен стандарт (НСС) 17 "Лизинг" и на международния счетоводен стандарт (МСС) 17 "Лизинг" са доста сходни, като МСС 17 дава доста по-изчерпателни обяснения и примери. Счетоводното отчитане на лизинга при наемателя (предприятието, разпореждащо се с актива) зависи изцяло от класификацията на лизинговия договор, който е отражение на конкретната бизнес ситуация, като различните варианти са разгледани по-долу. 

За да се определи методът на осчетоводяване на актив, ползван по силата на лизингов договор, следва да се анализира и установи видът на този лизинг. МСС 17 и НСС 17 разглеждат лизинговия договор в двете му основни форми - финансов и експлоатационен (оперативен) лизинг. По своята същност финансовият лизинг представлява форма на кредитиране и същевременно се определя като продажба на изплащане. От друга страна, съгласно МСС 17 и НСС 17 финансовият лизинг е дефиниран като лизингов договор, при който се прехвърлят в значителна степен всички рискове и изгоди, свързани със собствеността върху актива, като в крайна сметка правото на собственост може да бъде или да не бъде прехвърлено. Класифицирането на лизинга като финансов или експлоатационен се извършва на базата на критерии, регламентирани в стандартите. Основните критерии, за да бъде един договор класифициран като финансов лизинг, са: 

- Прехвърляне на наемателя в значителна степен всички рискове и изгоди от собствеността върху актива 

- Наемателят притежава опция за закупуване на актива на цена, която се очаква да бъде значително по-ниска от справедливата стойност към датата, на която опцията става изпълнима, и при условие че още в началото в голяма степен е сигурно, че опцията ще бъде упражнена 

- Срокът на лизинговия договор покрива по-голяма част от икономическия живот на актива. 

Освен горните стандартите разглеждат и други критерии и ситуации, които биха спомогнали за класифицирането на лизингов договор като финансов. 

Основен момент в процеса на класификация е прилагането на фундаменталния принцип "предимство на съдържанието пред формата", т.е. според същността на сделката. 

Когато лизинговият договор, по силата на който предприятието се разпорежда с актива, бъде определен като финансов лизинг, то осчетоводяването както на актива, така и на останалата част от лизинговата сделка, се извършва съгласно изискванията на НСС 17. Предприятието в този случай следва да: 

- Запише наетия актив по справедлива стойност или със стойността на минималните лизингови плащания, ако те са по-ниски 

- Осчетоводи като дългосрочно задължение определената в договора обща сума на наемните плащания 

- Отчете като финансов разход за бъдещи периоди разликата между по-ниската от справедливата и стойността на минималните лизингови плащания и общата сума на наемните плащания 

- Признава като текущ финансов разход за периода част от финансовия разход за бъдещи периоди пропорционално на относителния дял на дължимите минимални лизингови плащания за периода в общата сума на договорените наемни плащания 

- Начислява амортизация на амортизируемите наети активи в съответствие с възприетата амортизационна политика за подобни активи 

- Намалява дългосрочното си задължение с изплатените през срока на договора суми. 

Минималните лизингови плащания (МЛП) по смисъла на НСС 17 представляват плащанията по време на срока на лизинговия договор, които наемателят ще извърши или може да бъде задължен да извърши с изключение на разходите за услугите и данъците, свързани със сключването на договора. При наличието на опция за закупуване плащането, необходимо за упражняване на тази опция, също е част от МЛП. 

Основната идея на НСС 17 е финансовият лизинг да бъде отчитан както като актив, така и като задължение за извършване на бъдещи лизингови плащания. Основанието за такъв вид счетоводно третиране се базира на факта, че макар и според юридическата форма на лизинговия договор, наемателят може и да не придобива юридическо право на собственост върху наетия актив, то според същността и финансовата реалност наемателят придобива икономическите изгоди от експлоатацията му през по-голямата част от икономическия му живот в замяна на поетото задължение за това право да плаща сума, приблизително равна на справедливата стойност на актива и съответния финансов разход. 

Според дефинициите на НСС 17 експлоатационен е всеки лизингов договор, който не отговаря на критериите и изискванията за финансов лизинг. Когато лизинговият договор, по силата на който предприятието се разпорежда с актива, бъде определен като експлоатационен лизинг, следва да се приложат разпоредбите на стандарта относно неговото отчитане. В този случай предприятието наемател начислява дължимите наемни вноски като текущ разход за дейността (например като разход за външни услуги) по прекия линеен метод за срока на договора или използвайки друга системна база. Наетите активи се осчетоводяват задбалансово по справедливата им цена. 

Естествено посочените по-горе коментари нямат за цел да обхванат всички счетоводни аспекти на лизинга, тъй като това е една обширна материя, а са предназначени да отговорят на конкретния въпрос. Поради тази причина встрани от темата остават такива специфични случаи като предсрочното прекратяване на финансов лизинг, при което се налага преустановяване на разпореждането с актива и връщането му на лизингодателя, както и случаите на продажба с обратен лизинг, чиято особеност е свързана с отчитането на резултата от продажбата, докато за останалата част от лизинга са приложими общите правила за отчитане, посочени по-горе. 

В заключение следва да се отбележи, че независимо от сходството между НСС 17 и МСС 17 все още съществуват различия в отчитането на лизинга както във финансовите отчети на наемателите, така и във финансовите отчети на наемодателите. По отношение на отчитането във финансовите отчети на наемателите различията се състоят главно в следното: 

а) задължението в пасива съгласно МСС 17 се записва по сегашната стойност на МЛП, докато по НСС 17 се отчита общата сума на дължимия наем, поради което възниква разлика, която се отчита като разсрочен финансов разход по НСС; в допълнение разходът за лихва по МСС следва да се признава текущо по начин, който да осигури постоянен лихвен разход за периода на лизинга (т.е. прилагане на ефективен лихвен процент), а не пропорционално в зависимост от относителния дял на МЛП в общата сума на договорения наем 

б) съществува изрично изискване според МСС 17 при финансов лизинг активът да се амортизира изцяло за по-краткия от двата срока - договорения или полезния живот на актива, ако не е сигурно в голяма степен, че наемателят ще придобие собствеността в края на договорения срок 

в) по-подробните оповестявания във финансовите отчети, необходими съгласно МСС 17. 

Освен това в последно време в професионалните среди на счетоводителите в международен план тече усилена дискусия по отношение на промени в счетоводното третиране на експлоатационния лизинг. Смята се, че балансът на наемателя ще представя по-вярно и честно финансовото състояние на предприятието, ако в него са записани по справедлива стойност съответните активи и пасиви, възникващи в резултат на експлоатационния лизинг. 
