СЛАБАТА ТЪРГОВИЯ ПОКАЗВА ПРЕДПАЗЛИВОСТТА НА ИНВЕСТИТОРИТЕ  


 
ЗА ПОРЕДЕН път страховете от война пратиха индексите на фондовите борси по света надолу. Европейските книжа отдавна подминаха най-ниските си стойности за миналата година, щатските са на път да го направят. И в сряда мечките взеха връх на Уолстрийт, с което за последните седем сесии шест приключиха със спад. Dow Jones Industrial Аverage стабилно се закрепи на нива под 8 хил. пункта, а технологичните акции почти наполовина успяха да загубят постиженията си от октомври и ноември 2002 г. Във фокуса на вниманието на инвеститорите този път стана нарушаването на международните договори от Северна Корея според МАЕЕ, ракетите на Ирак и предупреждението на ЦРУ за готвените терористични атентати. 
 
Букетът от "добри" новини за Уолстрийт остава почти същият, както и през последните месеци. Търговията също е слаба и инвеститорите предпочитат да изчакват с решенията за увеличаването на позициите си. Това може да продължи още дълго време, докато и най-неразумно направената къса позиция през първите дни на октомври излезе на печалба. Ниските обеми на търговията обаче показват, че играчите не освобождават панически позициите си. Това донякъде се дължи и на 3-годишната серия от спад на индексите, след която се изпари половината пазарна капитализация на публичните дружества в САЩ и постоянното нарастване на дела на сигурните вложения като облигациите в портфейлите на големите институционални инвеститори. Опасността от рязка обезценка на книжата засега не е значителна - поне докато банките не започнат да срещат трудности с платежоспособността си. Във Великобритания тази възможност вече успя да изправи косите на инвеститорите и на властите, но засега американските колоси се въздържат от такива коментари. Но и книжата на Уолстрийт не висят над 6-годишното си дъно все пак. 
Позитивните импулси в началото на търговията в сряда бързо преминаха в постепенна обезценка на книжата. Купувачите се уплашиха и час след старта на търговията индексите отново преминаха на червено. Разпродавани бяха книжата на финансовия сектор, биотехнологиите, фармацевтиката, енергетиката и, разбира се, технологичните акции. Слабостта им не беше изненадваща, след като през тази седмица Аpplied Мaterials изнесе слаби резултати и още по-слаби прогнози. Европейската тенденция към разпродажбата на акциите на автомобилния сектор се пренесе и отвъд Атлантика не без помощта на Вank of Аmerica - анализатор на компанията свали рейтинга на General Мotors. На икономистите им е трудно да приемат продължаването на бума на продажбите в сектора на фона на струпаните войски в Залива и дискусиите в НАТО кой ще се включи, а не дали да има война. И с основание - ниските лихви вече пратиха нагоре продажбите на автомобили, а промяната в потребителските нагласи предстои отново да ги свали. Потвърждение за това стана и докладът за равнището на търговията на дребно, които отчитат спад именно заради продажбите на автомобили. Негативните тенденции няма да продължават дълго. Предстои техническа корекция нагоре и е въпрос на време котировките да компенсират част от натрупаните пасиви около военната заплаха. Въпросът е кога ще стане това, колко ще продължи и кой фактор ще върне купувачите на пода на NYSЕ. Тази седмица не е сред най-наситените с макроикономически новини. Корпоративните доклади също отразяват предпазливите оценки на мениджмънта и на анализаторите, а на вечния Алън Грийнспан не му обърнаха някакво съществено внимание. Неопределеността продължава да държи в хватката си Уолстрийт и до раздвижването на въпросителните около Ирак посоката остава надолу. 
