ВЪЗХОДЯЩАТА ТЕНДЕНЦИЯ ЩЕ ПРОДЪЛЖИ И ЗАНАПРЕД, ТВЪРДЯТ ПРЕДСТАВИТЕЛИ ОТ БРАНША 

ГЕРГАНА ИВАНОВА  

ДОСТА често застраховането се оказва трудоемка и неособено приятна работа както за бизнеса, така и за гражданитe. Самият процес на сключване на даден вид застраховка е свързан с определени разходи, с ориентиране в строго специфичната терминология, избор на подходяща застрахователна компания. Най-важен си остава проблемът на застрахования ще му бъдат ли изплатени евентуалните щети при настъпване на застрахователното събитие. За да си спести всички тези излишни усложнения, клиентът би могъл да се обърне към един от главните участници на застрахователния пазар - брокера. 
 
ПОЛЗВАНЕТО НА УСЛУГИТЕ НА ЗАСТРАХОВАТЕЛЕН БРОКЕР НЕ ОСКЪПЯВА ЗАСТРАХОВКАТА 
От гледна точка на цената на застраховката без значение е дали клиентът ще се застрахова през застрахователен брокер, или ще го направи директно в някой от офисите на предпочетената компания. В премията, която клиентът плаща на застрахователя, е включена и комисиона за привличане на клиенти. Независимо от факта че гражданинът ще сключи договора директно, без да ползва услугите на брокер, той ще заплати пълната тарифа. В конкретния случай обаче застрахователната компания получава и възнаграждението за привличане, а клиентът губи възможността да ползва услугите на безплатен професионален консултант. 
За разлика от застрахователните компании и техните агенти, които малко или много защитават собствените си интереси, брокерът е свързан с клиентите си и работи за тях, като поема отговорността за действията, които предприема. 
Застрахователният брокер трябва да е безпристрастен, той предлага на клиента продукта, който най-пълно отговаря на специфичните му изисквания, а не застраховката, от която ще получи най-голяма комисиона, твърди Янаки Андреев, председател на Асоциацията на застрахователните брокери и управител на Зенит БЗПД. Брокерът е този, който е в кухнята на застрахователния пазар и няма да премълчи слабите места, допълни Андреев. 
Много често застрахованият би могъл да се окаже в неособено благоприятна ситуация при настъпване на застрахователно събитие главно поради недостатъчно познаване на законодателната уредба и/или общите условия на отделните компании. 
 
НЕОБХОДИМОСТТА ОТ БРОКЕР Е НЕ САМО В ЕТАПА НА ПОДПИСВАНЕ НА ПОЛИЦАТА, НО И ПРИ ВЪЗНИКВАНЕ НА ЗАСТРАХОВАТЕЛНОТО СЪБИТИЕ 
Брокерът съдейства на застрахования за установяване на причините за щетите, участва активно в набирането на необходимите документи, свързани с щетите, грижи се за тяхното своевременно разглеждане и оказва пълно съдействие при приключване. Той консултира своя клиент, води преговорите с предпочетената от него застрахователна компания, като договаря най-изгодните условия, тарифи или обезщетения и контролира изпълнението на сключения договор. Като консултант на клиента си брокерът защитава неговите интереси пред застрахователните компании. 
Тези и още много други аргументи показват многото и добри възможности, които застрахователните брокери предоставят на тези, които са им се доверили. 
Българинът постепенно осъзнава необходимостта от ползването на брокери при сключване на застраховка. За това спомогна и присъствието на многото чуждестранни фирми на пазара, които обявяват главно търгове за избор на застрахователен брокер. Така поетапно българският застрахователен пазар започна да се доближава и да следва тенденциите на световните пазари, където фигурата на брокера има значително по-голяма роля в сравнение с тази, която изпълнява у нас. 
 
ПОСТЕПЕННО БРОЯТ НА ПРОДАДЕНИТЕ ЗАСТРАХОВКИ ЧРЕЗ БРОКЕРИ ТРЪГНА НАГОРЕ 
За съжаление обаче няма официална статистика за размера на продадени застраховки през брокери спрямо общия обем на пласираните. За този показател евентуално би могло да се съди от вътрешнофирмената статистика на отделните компании и брокери. 
В застрахователна компания Орел например застраховките, продадени чрез брокер през м. г., са 5% от общия обем реализирани застраховки. Според Диана Манева, директор на управлението по продажбите в ЗК Орел, този процент се е увеличил спрямо 2000 г. и очакванията са през 2003 г. възходящата тенденция да се запази. 
Увеличаване на продадените полици отчита и застрахователният брокер Инстрейд - 68% ръст при корпоративните клиенти и 54% при физическите лица през 2002 спрямо 2001 г., заяви Ивета Николова, управител на компанията. За 2001 спрямо 2000 г. цифрите са 80% ръст при физическите лица и 23% при корпоративните клиенти. Разликата е от промяната на политиката на компанията и нейното ориентиране към корпоративните клиенти, обясни Николова. 
Нетолкова агресивни в рекламната си политика по отношение на привличането на клиенти, застрахователните брокери разчитат главно на доброто обслужване. Според представител от брокерския бранш няма по-добра реклама от доволния клиент. Ако клиентът е доволен, той ще доведе и други. Вероятно това е и причината за по-бавното разрастване на брокерския бизнес. 
Самите брокери обаче непрекъснато търсят начини и варианти за развитие. Желанието да се предлага продукт, отговарящ на европейските норми за качество, и необходимостта да се задоволяват изискванията на повечето корпоративни клиенти бяха едни от причините застрахователният брокер Инстрейд в края на ноември м. г. да въведе системата за контрол и управление на качеството по стандарта ISО 9001:2000. Всъщност това бе и първият брокер на българския застрахователен пазар, въвел система за качество. Брокерът бе сертифициран от Lloyd's Register Quality Аssurance. 
Следвайки световните тенденции, най-вероятно съвсем скоро и у нас брокерът ще се превърне в предпочитан и в някои случаи дори единствен партньор при сключване на застраховки от всякакъв вид. Българите все по-често ще прибягват до професионални консултации и съвети на доверения си застрахователен брокер. 
 
ЗАСТРАХОВАТЕЛНИЯТ брокер е юридическо лице, действащо в полза на застрахования. За разлика от застрахователната компания и нейните агенти, които защитават собствените си интереси, брокерът е обвързан с клиента си и е длъжен да работи в негова полза. В България тази дейност подлежи на лицензионен режим. Лицензът, издаван от Агенцията за застрахователен надзор, гарантира на клиентите, че брокерът има компетенцията и качествата, необходими за извършването на подобен род дейност. Нещо повече - лицензираните брокери носят отговорност за действията си пред клиента и пред АЗН. 
