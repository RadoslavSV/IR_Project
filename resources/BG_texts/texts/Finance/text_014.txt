ЕВРОПЕЙСКИТЕ сини чипове достигнаха едни от най-ниските си нива за последните три месеца, след като и през първата половина на вчерашния ден продължи серията на разпродажби на акции. Борсите на Стария континент отчитаха негативното влияние от затварянето предната вечер на Уолстрийт, където Dow приключи с 1.68% загуба, а технологичният Nasdaq надхвърли 0.8% спад. Европейските акции трупат загуби вече шеста поредна сесия заради нарастващите притеснения за война в Близкия изток, а информация, че руски военни източници са потвърдили намеренията за атака срещу Ирак в средата на февруари, допълнително кара инвеститорите да стоят настрана от пазарите. Тригодишният връх на еврото спрямо щатската валута и липсата на яснота около корпоративните резултати в момента и най-вече в способностите им да генерират нови печалби също отдръпва свежите пари от фондовите борси. 
Сред корпоративните новини с адрес Европа трябва да отбележим негативната оценка на инвеститорите за бизнесплановете на италианския застраховател Generali. Акциите на немския туроператор ТUI, известен у нас и със значителното си присъствие по Черноморието, поевтиняха рязко, след като бяха оповестени данните за печалбата. Играчите не харесаха липсата на прогнози от туроператора, който се оправда с несигурността в световната икономика. Германският индекс Dax отново стана най-зле представящият се в Европа, подпомогнат от разпродажбите на книжа на застрахователната компания Аllianz. За лошото настроение във Франция пък имаше вина производителят на електрическо оборудване Schneider със своите печалби, които се оказаха в най-ниската част на очакванията. Френската верига супермаркети Сasino пък отчете 3.9% ръст на продажбите за миналата година благодарение на скок в търговията в страната, но книжата й паднаха с над 4%. 
Загубите на FТSЕ 100 в Лондон бяха ограничени от покачването на книжата на мобилния оператор mm02. Бившето подразделение на Вritish Тelecommunication реши да отложи старта на услугите от трето поколение, с което да оставят в резерв значителни средства. Операторът ще фокусира вниманието си върху дълговото бреме и в подходящ момент ще се насочи към 3G, възползвайки се в по-голяма степен от търсенето на услугите. 
През последните няколко дни негативните корпоративни резултати от двете страни на Атлантика изместиха от вниманието на инвеститорите някои сигнали за подобряване на макроикономическата среда в еврозоната. Основанията за това са значителни - притесненията за война срещу Ирак и активният сезон на корпоративните анонси имат много по-значителна тежест от противоречивите сигнали за растеж. 

