КОМПАНИИТЕ ПРЕДЛАГАТ ГРАЖДАНСКА ОТГОВОРНОСТ И ЗЛОПОЛУКА ЗА ЗАКУПУВАНЕ ЧРЕЗ ИНТЕРНЕТ  

ПОРАДИ редица причини очакванията за бум на онлайн застраховането са минимални. Ограниченият брой картодържатели и допълнителната необходимост те да бъдат регистрирани в системата за картови разплащания в Интернет са първата и най-важна причина. От друга страна, недостатъчното предлагане на инструменти от самите застрахователни компании за онлайн закупуване на полици също възпрепятства процеса. Неустановените традиции в този вид разплащане пък рефлектират върху ниската електронна култура на потенциалните потребители. 
Като следствие от това застрахователните компании са сдържани в очакванията си за реализация на голям обем услуги чрез глобалната мрежа. 
Едно от дружествата, които предлагат на своите потребители възможността за онлайн застраховка са Орел и ДЗИ. Техните клиенти биха могли да сключат застраховките Гражданска отговорност и Злополука на пътуващите в МПС директно от своя компютър. Избирайки групата МПС, класа на автомобила и вида на застраховане /задължително или доброволно/, автоматично клиентът вижда сумата, която трябва да заплати. Ако желае да сключи и застраховка Злополука, необходимо е да посочи броя на местата в колата, както и размера на застрахователната сума. ДЗИ предлага и опцията Допълнително покритие за временна нетрудоспособност по тази застраховка. Следвайки указанията и попълвайки необходимите данни, клиентът може бързо и лесно да сключи своята застраховка, като заплати необходимата сума безкасово посредством системата eРay. 
За потребителите, които не притежават карти или не са регистрирани в системата за разплащания, ЗК Орел предлага и възможността за заявка на посещение на застрахователен агент, който да сключи застраховката на място. Този вариант се предлага и от Алианц България. В сайта на застрахователя клиентът би могъл да направи заявка за среща с посредник на компанията, като предварително е посочил двете си имена, адрес и телефон за контакт, както и удобното за него време. Във формуляра клиентът на Алианц България трябва да посочи и най-близкия до него офис на компанията. 
Българската агенция за експортно застраховане /БАЕЗ/ дава възможност на своите клиенти износители да направят онлайн заявка за застраховане. Търговските банки пък биха могли да заявят сключване на рамкова полица за застраховане на банкови кредити, както и подписване на приложение към тази полица. 
Въпреки причините, изброени в началото, фактори като рязкото навлизане на Интернет в ежедневието на българина, усъвършенстването на системите за електронна търговия и фактът, че все повече хора започват да получават трудовите си възнаграждения по банков път, ще допринесат за развитието на онлайн търговията. В частност ще се повиши и броят на застраховките, продадени чрез Интернет.  

