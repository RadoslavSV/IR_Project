ЧУЖДИТЕ инвестиции се оказаха поредното "разочарование" за управляващото мнозинство и родните управляващи действаха на принципа "Има човек - има проблем, няма човек - няма проблем". Това именно доказа поредната смяна във висшата администрация на шефа на АЧИ Ник Маринов с Павел Езекиев. 
 
КАКВО СЕ СЛУЧИ СЛЕД ДВЕ ГОДИНИ УПРАВЛЕНСКИ ОБЕЩАНИЯ? 
Вместо обещаните над 1.2 млрд. USD чуждестранни инвестиции се оказа, че за 10-те месеца на миналата година чужденците са вложили у нас три пъти по-малко от очакваното. Дори през третото тримесечие преките чужди инвестиции са едва 70 млн. USD, което е най-ниското равнище за последните 4 години. 
 
НА КАКВО ЩЕ СЕ РАЗЧИТА ОТТУК НАТАТЪК? 
На първо място, на поканата в НАТО, след която би трябвало чуждите инвестиции да се увеличат, както това стана в Полша, Унгария и Чехия. Тази илюзия ще се разсее още през тази година. Основните причини се крият, от една страна, в инерционния характер на икономиката, стартираща с рекордно ниски инвестиции при поканата за членство в НАТО и при слаб ръст на световното стопанство, а, от друга - във влошената бизнессреда. След като 74% от чуждестранните бизнесмени считат, че корупцията е сред основните пречки пред тях, а 70% твърдят, че им пречи непредсказуемата правна система, ясно е, че бизнесклиматът не е благоприятен. На второ място, на амбициозната програма на новото ръководство на АЧИ. Ще се разчита на около 1 млрд. USD чуждестранни инвестиции, от които поне половината на зелено. Стратегията ще се опира на промяна на имиджа на България в чужбина. В условията на паричен съвет от значение за растежа на родната икономика са най-вече инвестициите на зелено. А когато една страна е изгубила сравнителните си предимства или не ги развива, то привличането на чуждестранни инвеститори с подобни намерения може да стане с определени преференциални режими. В противен случай никой няма да дойде в България. Пазарният фундаментализъм на управляващите за равенство пред пазара едва ли е уместен за икономическото равнище и конкурентоспособността на родната икономика. Затова изявленията на някои експерти, че евентуални данъчни преференции биха поставили в неравностойно положение икономическите агенти, меко казано, звучат като изявление в предизборно студио. Или, както заяви Владимир Каролев от Българската консултантска компания преди време, чужди инвестиции не се привличат само с макроикономическа стабилизация. . 
