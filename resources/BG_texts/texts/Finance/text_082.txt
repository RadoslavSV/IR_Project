      Емисия: Вторник, 1 Февруари 2000
                    
                  Сривът на еврото спрян 
                  НЕДЯЛКО ПЕТРОВ 
                  Сривът на единната европейска валута беше частично париран 
                  вчера на пазарите на Стария континент след вербална намеса на 
                  шефа на Европейската централна банка. "Продължаващото 
                  отслабване на еврото поставя в опасност нашите цели и 
                  стабилността на цените в Зоната. Различията в икономическото 
                  развитие вече намалява и скоро ще изчезне напълно. Тогава 
                  еврото ще покаже своята сила", заяви вчера Вим Дуйзенберг на 
                  месечната среща на финансовите министри на 11-те страни-членки 
                  на Еврозоната. 

                        В понеделник сутринта левът потъна до най-ниското ниво 
                        от 1 юли 1997 година насам. При отварянето на 
                        междубанковия пазар той беше котиран за 1.990/1.992 
                        ВGN/USD, с 0.5 % по-ниско от нивата в петък. 

                  Главният валутен кормчия на Европа е напълно уверен в 
                  потенциала за поскъпване на общата европейска валута. Това 
                  беше ясен сигнал на играчите и те започнаха да приключват 
                  дългите си позиции. Прибирането на печалбите след космическия 
                  скок на долара плъзна котировките надолу. След проба на зоната 
                  2.0000 - 2.0016 DЕМ/USD в Азия, дилърите в Лондон, Цюрих и 
                  Франкфурт търгуваха по-късно през деня вече на нива 1.9915 - 
                  1.9930 DЕМ/USD и около 1.6400 СНF/USD. Макар и трудно, еврото 
                  се поотдалечи от историческите дъна и напредна до 0.9826 
                  USD/ЕUR. Спрямо йената прогресът беше по-скромен, от 104.60 до 
                  близо 105.00 JРY/ЕUR. 
                  Следващата стъпка на долара до голяма степен ще зависи от два 
                  въпроса: каква ще бъде реакцията на финансовите пазари след 
                  обявяване решението на Федералния резерв относно лихвите в 
                  страната и подходът на Европейската централна банка към 
                  кризисната ситуация в еврото. Евентуално вдигане на лихвите в 
                  САЩ с 0.25 % е вече изконсумиран фактор и едва ли ще повлияе 
                  съществено на цените. Бъдещата посока на валута №1 в света ще 
                  бъде свързана и с поведението на щатските фондови пазари. 
                  Същевременно нарастването на дисбаланса в световните 
                  икономически отношения може би наистина ще постави на дневен 
                  ред въпроса за реална намеса на страните от Г-7 за 
                  стабилизиране на международната валутна търговия. Защото 
                  пробивът и изместването на размяната над психологическата 
                  бариера от 2 DЕМ/USD би означавало засилване на хаотичността и 
                  неконтролируемата спекула на пазара.
                  Справка за централния курс на БНБ:
                  http://dir.zone168.com/currency/index.html
