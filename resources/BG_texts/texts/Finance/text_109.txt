
      Емисия: Сряда, 5 Януари 2000
                   
                  БНБ обсадена от пенсионери и търговци
                  В първия работен ден те обменяха банкноти и монети От 
                  банкнотите се обменяха най-много купюри от 50 000 лв. 
                  ГАЛЯ КИРИЛОВА 
                  Пенсионери и търговци оформиха две опашки в паричния салон на 
                  БНБ вчера. В първия работен ден на 2000г. хората се редяха да 
                  сменят банкноти и монети. 
                  Доста глупаво е да се редят на тези опашки, но българинът 
                  прави всичко в последния момент по национална традиция, 
                  коментираха в БНБ. Обмяната продължава безсрочно, припомниха 
                  оттам. Освен БНБ, стари пари сменят и в клоновете на ОББ и 
                  Пощенска банка. 
                  Обяснението за опашките е, че хората или не са информирани или 
                  просто не вярват, че няма срок. Само някои от чакащите на 
                  опашката имат спешна нужда от нови банкноти. От обмяната на 
                  парите на 5 юли 1999 минаха шест месеца, а те чак сега се 
                  сетиха, чудят се в централната банка. Затова пък пред гишетата 
                  за обмяна на валута и продажба на ценни книжа нямаше жив 
                  клиент. 
                  Докога е срокът, не успях да обменя пари до Нова година, и 
                  сега чакам 1 час на опашка, оплака се пенсионерка. Тя беше 
                  дошла да смени една единствена банкнота от 50 000 лв. за 1 
                  нова от 50 лв. 
                  Силно се завиши процентът на сменените монети в последния 
                  момент, каза вчера за “Монитор” шефът на пресцентъра на БНБ 
                  Георги Атанасов. На тях съответстват банкноти от 100, 200 и 
                  500 лв. Хората са имали доста от тези купюри, но не са ги 
                  обменяли по инерция, защото в България се предпочита да се 
                  работи с книжни пари. От банкнотите най-много са останали с 
                  номинал от 50 000 лв., крити по дюшеци и буркани. 
                  С пликове и торби, увити във вестници, стари хора мъкнеха по 
                  1-2 и повече килограми монети. Малцина си бяха направили труда 
                  да ги подредят по номинали. “Това са монети, хвърлени в 
                  светената вода в нашия параклис, трябва да ги обменя за нови и 
                  да послужат за дарение”, каза религиозна жена.
                  Над 95% от старите пари са иззети от обращение и са сменени с 
                  нови банкноти и монети, съобщиха от БНБ. Точните данни за 
                  иззетите количества до края на 1999 г. ще се знаят в сряда, 
                  когато се обобщят данните по региони от цялата страна, каза 
                  шефът на пресслужбата на централната банка Георги Атанасов. 
                  Един много малък процент банкноти и монети никога няма да се 
                  обмени, те са изгубени или унищожени. 
                  Нелегално фирми претопяват монети, защото металът в тях бил 
                  по-ценен от номиналите им, съобщиха осведомени. Само 
                  великотърновската фирма “Дервент” обаче има право да ги 
                  претопява. 


