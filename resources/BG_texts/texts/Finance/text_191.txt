СТРОГА фискална политика, приватизация във финансовия и край на реформата в реалния сектор до 2004 г. обещава правителството пред МВФ в меморандума за икономическата си политика. В края на февруари тази година документът трябва да бъде одобрен от борда на директорите на фонда. Тогава бордът ще реши за следващото стенд-бай споразумение между България и МВФ. То ще е за срок от две години, а договореното финансиране е 300 млн. USD. 
В средносрочен план кабинетът се ангажира да постигне бърз и траен икономически растеж от поне 5-6% годишно, като в същото време поддържа ниски равнища на инфлация. За тази година са заложени 4% ръст на производството, а обещанията за дефицита по текущата сметка са през тази и следващата година той да не надхвърля 6% от БВП. 
За непредвидени разходи в бюджет 2002 са заделени средства, които се равняват на 0.3% от БВП, и те ще бъдат отпуснати само в случай, че макроикономическата обстановка се влоши доста под направените прогнози. Общият ефект от предприетите данъчни мерки се оценява на около 1% от БВП. Изготвянето на бюджета за следващата година ще започне още през първото тримесечие на тази, обещава също кабинетът. 
Вече влезе в сила облагането с ДДС на туристическите пакети, продавани в чужбина. През тази година ще се възстановява 65% от събрания ДДС, но до три години тази преференция постепенно ще отпадне. 
От началото на тази година започна прехвърлянето на 2% от социалноосигурителните вноски към втория стълб на пенсионната система - задължителното доброволно пенсионно осигуряване. Предвижда се процентът на средствата за пенсионните фондове да нараства съгласно предварително обявена програма и да достигне 5% до 2007 г. Предвижда се постепенно да се увеличи до 25% горната граница на позволените инвестиции в чуждестранни ценни книжа. 
Ще предприемем експедитивно приключване на приватизацията във финансовия сектор, заявява още правителството. Предвижда се банка Биохим да бъде приватизирана до средата на годината. Планът за приватизацията на Банка ДСК пък щял да бъде готов до края на март тази година. Друга част от намеренията на кабинета са ДЗИ да бъде продаден до юни 2002 г., а до март да бъде организирана процедурата по повторното му оценяване. 
Друг проблем, с който правителството заявява готовност пред МВФ да се справи, е кредитирането на реалния сектор. За да стимулираме отпускането на дългосрочни заеми, възнамеряваме да изключим дългосрочните депозити в банковата система от задължителните минимални резерви, пише кабинетът в меморандума. 
Остава строгата политика по отношение на 60-те държавни предприятия, които имат най-големи загуби и просрочия, и монополите. Според договореностите с МВФ таванът на средствата за работни заплати в тях е тримесечен структурен критерий за тази година. Заплатите в предприятията, които са реализирали загуби, имат просрочия или получават субсидии, ще бъдат замразени на нивото им от третото тримесечие на миналата година. Монополите, които са на печалба, нямат просрочени задължения и не получават субсидии, ще имат правото през тази година да увеличат най-много с 5% средствата си за заплати. 
Освен това правителството обещава до две години да приключи с реформата в реалния сектор. Намеренията са до края на тази година да бъдат продадени всички рентабилни неструктуроопределящи предприятия и да се постигне напредък в приватизацията на инфраструктурните предприятия. Нашата амбициозна програма за приватизацията има за цел до края на 2002 г. да приключи с приватизацията на останалите големи предприятия, заявява кабинетът. Той се надява още преди средата на тази година да бъдат приватизирани БТК и Булгартабак. 
