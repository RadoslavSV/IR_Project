САМО ШЕСТ ОТ 360 ПОЗИЦИИ ПОЕВТИНЯХА НА БФБ ПРЕЗ МИНАЛАТА СЕДМИЦА 

ВЕТОТО на президента Георги Първанов върху Закона за приватизацията скърши в петък положителния тренд в цените на тютюневите дружества на БФБ и върна SОFIХ с 0.23% надолу до 230.12 базисни пункта. Това е първото понижение на фондовия индекс от 10 дни насам. Благоевград БТ най-много пострада от лошата вест и цената спадна с 2.78% до 31 лева. Бъдещето пред закона обаче е неясно, защото предстои да преодолее по-високото препятствие - Конституционния съд. Това е една от главните причини да не е много ясна и посоката на развитие на цените на тютюневите компании. При това положение изглежда нормално, че през борсата минаха само 200 бройки от Благоевград БТ и 100 от Булгартабак холдинг. Там картината беше подобна - 27.18 лева среднопретеглена цена, или с 0.44% надолу. 
Все пак на седмична база Благоевград БТ прибави над 10 на сто към цената си, с което си заслужи място в челната десетка на печелившите компании. Там е и Пловдив БТ, която макар и с доста по-ниска ликвидност прибави 27% към стойността си и стигна 2.50 лв. за акция. На първо място излезе Химко с 40% поскъпване, през седмицата позицията се търгуваше сравнително активно и цената на неработещото предприятие стигна 21 стотинки. 
Софарма продължава бавно и сигурно нагоре, в петък добави нови 0.38% до среднопретеглена цена 15.77 лева за 312 акции. Максималната цена достигна 15.80 лева и скоро май ще се тества ниво 16 лева. По подобен начин се развиват събитията и при Албена, в петък 2589 акции минаха през БФБ на среднопретеглена цена 14.87 лева /+1.85%/, което е рекорд за последните четири години. Максималната достигна 14.90 лева. Поскъпването и при двете дружества е съизмеримо с това на Благоевград БТ - 10-11 на сто. 
Седмицата започна добре и за инвестиралите в Петрол АД. До сряда цените стигнаха 25 лева, но това бе и връхната точка за позицията. Цялата еуфория беше предизвикана от брокера на мажоритарния собственик, който очевидно има интерес пакетът му да струва възможно повече. Веднага след като този посредник излезе от пазара, котировките и обемите се върнаха рязко надолу. Така по време на петъчната сесия минаха едва 15 акции на 22 лева. 
Като цяло едва шест дружества са с негативен резултат за седмицата, като най-много са загубили заложилите на Пампорово /-12%/, депозитарните разписки на Дойче телеком/-8.33%/ и Спарки Елтос /-5.60%/. 
Компенсаторните инструменти си остават силно чувствителни към борсовата приватизация. Единият от посредниците за пул "Енергетика" на няколко пъти през седмицата вдигаше цените до 24 - 24.50%, а когато излизаше от пазара те бавно затъваха към 23.60 лева. Нещо подобно се случи и в петък, след намесата му позамрелите записи и бонове се върнаха на 24% при обем малко над един милион лева номинал. 
 
ПРИВАТИЗАЦИЯ 
 
ПРОДАДОХА 13% ОТ СЕРДИКОМ НА БОРСАТА 
ОСТАТЪЧНИЯТ държавен дял в размер на 14% от капитала на Сердиком АД попадна във фокуса на приватизационния пазар срещу компенсаторни инструменти на БФБ-София в последните два дни от миналата седмица. След като в четвъртък ИП Нефтохим инвест финанс успя да грабне 9% от акциите на софийското дружество с минимално по-добра оферта от посредника на пул "Пампорово" Брокерс груп, на аукциона в петък последва второ действие с обратен знак. За останалите 54 689 непродадени държавни акции постъпиха 31 оферти от четири посредника, но основното действащо лице беше ИП Брокерс груп, въвел общо 27 поръчки. Удовлетворени бяха 16 състезателни заявки на цени от 3.68 до 3.85 компенсаторни лева за акция и 7 пазарни поръчки на среднодневната цена от 3.74 лв. - с 4 ст. по-висока от четвъртък. От продадените в петък 52 098 акции Брокерс груп прибра 46 881 бройки. Други 4010 акции прибави към сметката си от четвъртък Юнионбанк, подала единствената пазарна поръчка за собствена сметка. Останалите 1207 бройки отидоха в Бул тренд брокеридж и фико инвест. 
Така в рамките на два дни на борсата се изкупиха 89% от предложения държавен пакет. Изразходваха се реституционни книжа с номинал 570 хил. лв., а средната цена за акция на Сердиком възлезе на 3.715 компенсаторни лева, или 93 ст. в реални пари. 
