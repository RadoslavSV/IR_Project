ЦЕНТРАЛНАТА БАНКА Е УСТАНОВИЛА, ЧЕ ФИНАНСОВОТО СЪСТОЯНИЕ НА ТРЕЗОРА Е СТАБИЛНО 

ПЕТЯ СТОЯНОВА  

БНБ свали квестурата на Инвестбанк и освободи тримата квестори. Това стана вчера със заповед на подуправителя на БНБ Емилия Миланова на основание чл. 69 ал. 1 и във връзка с чл. 65 от Закона за банките. В заповедта се казва, че от 13 януари се прекратява принудителната мярка спрямо банката, която се наложи поради няколко противоречиви съдебни акта, поставящи я в рискова ситуация. След проверка Банков надзор е установил, че рисковете са преодолени, финансовото състояние е стабилно, състоянието на ликвидността и на активите на банката не дават основания за негативни очаквания. Целта на административната мярка - квестурата е постигната и затова оставането на квесторите е неоправдано, смятат в БНБ. 
На 15 ноември м. г. БНБ назначи Александър Мечкарски и Цветан Цеков за квестори в Нефтинвестбанк /сега Инвестбанк/. По-късно тя включи като трети квестор и юриста Владимир Георгиев. Мярката се наложи, за да се установи действителното правно и финансово състояние на банката, което беше предмет на спор от страна на бивши акционери на банката. БНБ аргументира действията си със защита интересите на вложителите, след като решения на Върховния касационен съд от 1 ноември и на съдия Румяна Паликарова от Софийския градски съд от 13 ноември заличиха 14 решения на общото събрание, които засягаха правното и финансовото състояние на трезора. Впоследствие СГС възстанови статуквото в банката преди квестурата. На 14 декември се проведе обявеното преди това в Държавен вестник общо събрание. То беше ръководено от квесторите и промените се извършиха в присъствието на нотариус. 
 
СПРАВКА В. ПАРИ 
СПОРОВЕТЕ около частната банка се разгоряха, когато хората около бившия изпълнителен директор Цветан Начев оспориха легитимността на проведеното на 8 април 1998 г.общо събрание на банката /тогава МОБ "Св. Никола"/. Върховният касационен съд реши да го отмени, а с него и провежданите 4 години след това общи събрания. По този начин се върна ситуацията на управленски органи и капитал от времето на Цветан Начев. Бившият шеф със свои хора нахлу в централата на банката на 13 ноември, за да поемат управлението на финансовата институция. Тогава БНБ вкара квестори, за да предпази банката от задълбочаване на конфликта. 
 

