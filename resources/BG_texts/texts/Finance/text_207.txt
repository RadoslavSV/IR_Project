ПАЗАРЪТ на дългови инструменти е едно от местата, към които икономисти и инвеститори винаги се обръщат в търсене на отговора за предстоящото. За жалост невинаги пазарът на облигациите предоставя единни и ясни сигнали за бъдещето. Подобен е случаят на трежърита през последните месеци. Лихвените проценти в щатската и глобална икономика са на извънредно ниско ниво спрямо историческите си норми - това може да бъде сигнал, че икономиката ще заработи по-добре, а цените на правителствените облигации ще паднат. Разликата между доходността на 3-месечните и 10-годишните правителствени облигации на САЩ доста над нормалното си ниво - на жаргонен език има стръмна крива на доходността. Тя също е предвестник на икономическото възстановяване и предстоящо покачване цените в икономиката. Истината е, че през миналата година същите тези сигнали бяха налице, но възстановяване не се състоя. 
 
Как да се тълкуват тези различаващи се пазарни сигнали? Най-добрият начин би бил, ако се наблюдава формата на кривата на доходността. 
 
НЕЕДНОЗНАЧНИ СИГНАЛИ 
До края на 90-те г. цените на облигациите и тези на акциите в голяма част от случаите се движиха в тандем, след като икономиката растеше, а Фед успешно поддържаше инфлацията на разумни нива. Сега обаче нещата се промениха. Непрекъснатият 3-годишен мечи пазар на Уолстрийт наклони везните в полза на дълговите книжа, в резултат на което цените на облигациите и акциите поеха в противоположни посоки. Спредът между доходността на 10-годишните /под 4%/ и 3-месечните 
/около 1.2%/ е почти 3 процентни пункта, което е над два пъти от средното историческо ниво, в което се движи пазарът. Тази форма на кривата на доходността предсказва възстановяване и инфлационния натиск. Доходността на 10-годишните щатски облигации сигнализира, че икономиката няма да навлезе в рецесия от вида на двойното дъно, и същевременно дефлационният натиск е минимален. 
 
СТАБИЛНИ ЦЕНИ 
Както монетарната политика, така и фискалната са и ще бъдат проинфалционен фактор. Заплахата от дефлация е прецъфтяла. За това говори, от една страна, това, че доходността на 10-годишните бондове в САЩ е на най-ниското си ниво от 40 години насам, т. е. настроенията са за покачване на лихвите. От друга страна, ако рискът от дефлация продължаваше да съществува, доходността на 10-годишните книжа би паднала до още по-ниски нива - не би се задържала с месеци около 40-годишното си дъно /над и под 4%/. В царството на дефлацията - Япония, доходността на 10-годишните правителствени облигации е около 1%. 
Обратното в дефлационна среда, търсенето в икономиката, е нула и бизнесът непрекъснато се опитва да понижава цените, за да генерира съответни продажби. В подобни условия, ако централната банка понижи лихвите, е грешка - случаят на Вank of Japan. По тази причина, дори ако Фед понижи още веднъж лихвата по федералните фондове /което е малко вероятно/, това ще направи кредитите за потребителите и бизнеса още по-евтини. Така ще продължи ръстът на потребление на жилища и коли. За последните два месеца на 2002 г. показателите покупки на автомобили, строителството на нови жилища и продажбата на вече съществуващи имоти отчетоха рекордни нива. Лихвата от 1.25% по федералните фондове /определена от Фед/ рефлектира в спад на лихвите по ипотечните кредити до най-ниското си ниво от 60-те години насам. 
 
ФАКТОРЪТ ИРАК 
Разбира се, факторът Ирак не може да бъде игнориран. Нарасналото геополитическо напрежение допълнително насочи инвеститорите в т. нар. убежищни инвестиции - съкровищните книжа, златото и т. н. Ако войната бъде успешна и относително бърза, инвеститорите вероятно ще напуснат експозициите си в дълг и ще се насочат към по-рисковия пазар на акции. Това ще притисне цената на облигациите която ще спадне, а доходността им отново ще се покачи. 
