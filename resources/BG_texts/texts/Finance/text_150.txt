СПИСЪК 2003 ПРЕСЕЧЕ ОПИТА ЗА ДИСКРЕДИТИРАНЕ НА ИДЕЯТА 

ХРИСТО СТОЯНОВ  

ПОЛИТИЧЕСКА атака с привкус на неосъществени корпоративни мераци вдигна за кратко адреналина около приватизацията с компенсаторни инструменти на Българската фондова борса-София през миналата седмица. Опитът за юридическо дискредитиране на борсово-реституционния съюз се разигра като буря в чаша вода в рамките на три дни и приключи със спешно приемане от правителството на нов годишен списък за продажба на държавни дялове срещу непарични платежни средства. 
Спокойствието на приватизационния фронт на БФБ-София беше нарушено миналия вторник, когато ВМРО внесе сигнал до главния прокурор Никола Филчев, с който постави под съмнение легитимността на продажбата на акциите срещу компенсаторки през 2003 г. Воеводите обвиниха Държавната комисия по ценните книжа, че си затваря очите за сделките от началото на тази година, при които на борсата се продадоха държавни дялове от миналогодишния списък за приватизация. Мнозина видяха зад кадър желание за ревизиране на борсовия аукцион на 16 януари, при който варненската групировка ТИМ спечели 72% от акциите на "Св. св. Константин и Елена" в наддаване с друг амбициозен кандидат - Мултигруп. В сряда трите инвестиционни посредника, които в момента пласираха държавни дялове на БФБ-София, спряха временно всичките 19 аукциона, за да изчакат разсейването на внезапно появилите се облаци над борсовата приватизация. Не им се наложи да чакат дълго, тъй като още в четвъртък правителството гласува нов годишен списък за продажба на държавни дялове срещу непарични средства, който да влезе в сила със задна дата - от 1 януари. Според добре осведомени източници тази извънредна точка в дневния ред на министерското заседание е вкарана по настояване на Николай Василев, Лидия Шулева и Милен Велчев. Списъкът почти напълно повтаря миналогодишния си вариант, от който са отпаднали само няколко незначителни държавни дяла и са добавени нови пакети от акции основно от ООД-та за търгове в АП срещу компенсаторки. Така в петък инвестиционен посредник Еврофинанс получи одобрение да възстанови от днес аукционите за пул "Елкабел". Същото се очаква да се случи до ден-два и с пул "Пампорово", който се продава от Брокерс груп. Последният спрян през миналата седмица пул - с водещо дружество Българска роза-Карлово, на практика приключи борсовото си присъствие, тъй като срокът за пласирането му изтече на 13 февруари. 
 
РЕАКЦИЯТА 
 
АТАКАТА ЦЕЛИ МАНИПУЛИРАНЕ НА ПАЗАРА* 
ПУБЛИКУВАНАТА през последните дни информация относно спирането на търговията с компенсаторни инструменти и приватизацията срещу такива инструменти не е нищо друго освен опит да се повлияе негативно върху борсовата търговия и по-конкретно върху тяхната цена. Тези действия несъмнено имат за цел манипулиране на пазара и са от полза единствено на такива лица, които са заинтересувани от ниските цени на компенсаторните инструменти. 
На Българската фондова борса-София АД съществуват ясни и точни правила, гарантиращи постигането на прозрачна и максимално изгодна за собствениците на компенсаторни инструменти цена, формирана на пазарен принцип. Системата за борсова търговия осигурява равен достъп за всички участници в нея и не отчита личните интереси на определени кръгове, насочени към дестабилизиране на търговията. 
Призоваваме собствениците на компенсаторни инструменти да не се влияят от разпространяваната невярна информация и да търсят информация само от компетентните източници: Агенцията за приватизация, БФБ-София, Сдружението на собствениците на компенсаторни инструменти и лицензираните инвестиционни посредници. 
 
* Извадка от разпространената на 13 февруари съвместната декларация на изпълнителния директор на Агенцията за приватизация Апостол Апостолов, изпълнителния директор на БФБ-София Георги Драйчев и председателя на Сдружението на притежателите на компенсаторни инструменти Валентин Христов 
