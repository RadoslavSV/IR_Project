Специалните инвестиционни дружества ще са освободени от данък печалба 
ВЛАДИСЛАВ ПАНЕВ 21/1 - 19:26 ч.

   

 

------------------------------ 

Съгласно проекта за Закона за дружествата със специална инвестиционна цел тези компании ще могат да влагат парите си единствено в недвижими имоти или вземания. Печалбите им ще идват от управлението на обектите (отдаване под наем, покупко-продажба) и от събирането на придобитите вземания. Те задължително ще са публични дружества, което означава, че акциите им ще се търгуват на фондовата борса. Минималният им капитал ще бъде 500 хил. лв., като най-малко 30% от него трябва да са собственост на институционални инвеститори (банки, застрахователи, пенсионни фондове, инвестиционни дружества, посредници). 


Данъчното облагане ще е в основата на дискусията по второто четене на Закона за дружествата със специална инвестиционна цел, което започва днес в парламентарната икономическа комисия. Засега са изготвени два варианта, чиято цел е да намерят механизма на облекченията, които ще използват тези компании. 

Предложението на Министерството на финансите е печалбата на дружеството да не се облага, а държавата да получи данъците при разпределянето на дивидентите. Според проектозакона на Мирослав Севлиевски и Ралица Агайн от НДСВ специализираните в управление на вземания и недвижими имоти компании са длъжни да разпределят между акционерите си най-малко 90% от печалбата си. Дивидентът ще се облага окончателно с 15% независимо дали го получават физически, юридически или чуждестранни лица, гласи предложението на финансовото министерство. 

То е по-благоприятно за специалните дружества от идеята на депутатите. Предложението на Агайн и Севлиевски е върху печалбите на компаниите да не се плаща корпоративен данък, но освободени от плащания към държавата да са и дивидентите. Вносителите смятат, че е по-добре получените от акционерите пари да се облагат като доход на физически лица по съответната таблица. Така максималната ставка за инвеститорите ще бъде 29%, но ако те разполагат с по-скромни доходи, този вариант е по-изгоден за тях. Целта е да се уеднаквят данъчните режими при вложения в дружества със специална инвестиционна цел и в другите финансови инструменти. 

Вариантът за облагането на двамата депутати се подкрепя и от директора на Института за пазарна икономика Красен Станчев. Което и от двете предложения да бъде прието от депутатите, то ще се запише в преходните и заключителните разпоредби на нормативния акт като промяна в Закона за корпоративното подоходно облагане и ще влезе в сила още от тази година. 

Интерес към създаването на дружества със специална инвестиционна цел се очаква да проявят инвеститори, които търсят данъчни облекчения за своите вложения. Финансовите групи вероятно ще се насочат към пазара на вземания, където основният потенциал е в дълговете към държавните монополисти (НЕК, "Булгаргаз", БДЖ) и за изчистване на междуфирмената задлъжнялост. От подобни операции ще могат да печелят и по-дребните акционери на специалните дружества. 

Законодателите се опитват да предпазят максимално инвеститорите от понасяне на загуби. Така например специалните дружества няма да могат да купуват обекти, върху чиято собственост има правен спор. Единствените сделки, които ще извършват компаниите, са покупка на недвижими имоти с цел предоставянето им за управление или под наем и покупка на вземания. 

Дружествата ще могат да правят единствено разходи за управление. Свободните им средства пък ще се влагат само в държавни ценни книжа или в ипотечни облигации. Освен това на дружествата със специална инвестиционна цел няма да се позволява да се преобразуват в друг тип компании. 

С влизането в сила на закона инвеститорите с по-малки финансови възможности ще могат да влагат парите си в доскоро недостъпни за тях инструменти като покупка на офис сгради и други недвижими имоти. Получаваните от тях дивиденти ще се образуват от приходите на дружествата, като от тях се извадят разходите за осъществяване на дейността им, които би трябвало да са минимални. За разлика от имотите обаче акциите от тези дружества ще имат по-добра ликвидност на фондовата борса, отколкото ако някой реши да си продаде собствеността. 

Една от целите на закона е и да стимулира пазара на вземания на държавните дружества. За това не е нужна специална регламентация, но министерствата не са дали указания на директорите на компании как да определят цената на вземанията си. Опцията за създаването на специалните дружества обаче ще създаде сериозна конкуренция на търговете, тъй като на тях ще играят нови пазарни субекти, заявиха депутатите от НДСВ. 

Със сигурност обаче при второто четене на закона ще се чуят гласовете на опозицията, че с проекта се създава възможност за избуяването на нови финансови пирамиди. Заявка за това даде депутатът от ОДС Петър Жотев при първото четене на закона през септември 2002 г. Според него контролът върху публичните дружества не е достатъчен, като се има предвид, че много от търгуваните на борсата компании са в тежко положение, а други вече са фалирали. 



