ПРАВИТЕЛСТВЕНИТЕ ОБЛИГАЦИИ НА САЩ И ЕВРОПА ЩЕ ОПРЕДЕЛЯТ ТЕНДЕНЦИИТЕ НА ВЪЗНИКВАЩИТЕ ПАЗАРИ  

НЯКОИ от най-големите в света пазари на правителствен дълг са близко до пълното пренасищане от риск, пише Wall Street Journal, позовавайки се на анализатори. В глобалната среда на потенциална война и страхове относно икономическата слабост правителствените облигации с фиксирана лихва на възникващите пазари отчетоха най-силното си покачване от края на 90-те години. Поради тези причини премията, която инвеститорите калкулират в цените на правителствените книжа, има рязко покачване. Доходността на 10-годишните книжа на Великобритания спадна до най-ниското си ниво за последните четири години. Подобна е тенденцията при книжата на САЩ, ЕС и Япония. 
Крайъгълният камък за облигациите с фиксиран доход на страните от възникващите пазари са американските съкровищни облигации. За момента 10-годишните книжа на САЩ поскъпват и доходността им се задържа под нивото от 4% на годишна база, но веднъж променила се тенденцията /спад на геополитическото напрежение и заздравяване на икономиката на САЩ/, глобалните облигации с фиксирана лихва на страните от възникващите пазари ще са потърпевши. В това число са глобалните облигации както на Бразилия, Турция и Русия /едни от най-големите емитенти на възникващите пазари/, така и на България, Румъния и т. н. 
За момента има няколко фактора, които възпират инвеститорите от решението да се изтеглят от дълговите пазари, най-същественият е възможността Фед да понижи лихвите в САЩ още веднъж. Кривата на доходността на щатските правителствени облигации през изминалата седмица стана по-стръмна, след като инвеститорите приеха решението на Фед за запазване на лихвите без промяна и отворения път за още едно понижение на лихвите през т. г. Заплахата от реални военни действия срещу Ирак, силно колебливият и спадащ фондов пазар и смесените макроданни за икономиката са предпоставката за запазващото се инвеститорско притеснение. До момента инвеститорите запазват експозициите си в правителствените книжа. Възможността да се редуцират още веднъж лихвите в САЩ е малка за момента. Много от анализаторите смятат, че във втората половина на годината щатската икономика ще тръгне нагоре. 
Ако обаче през втората половина на годината голяма част от капиталовите потоци се насочат към фондовия пазар, това ще провокира спад на правителствените облигации, а лихвите от Фед може да стартират цикъл на повишаване. В този сценарий доходността на щатските съкровищни облигации ще нарасне рязко, достигайки до нивото от 5% на годишна база. 
За разлика от САЩ, където са възможни и двата сценария /в зависимост от състоянието на щатската икономика/, за еврозоната е почти сигурно, че ЕЦБ ще намали лихвите, което ще е подкрепа за цените на съкровищните облигации на страните членки на монетарния съюз в Европа. 
От друга страна, слабият щатски долар през миналата седмица и очакването за значително нарастване на предлагането на американски трежърита отслабват част от апетита на инвеститорите към правителствените облигации на САЩ. Но според анализатори, цитирани от Financial Тimes, застрахователни компании в Европа са закупували дългосрочни съкровищни облигации, тъй като фондовите пазари в САЩ и Европа остават слаби, което е и другият фактор, възпиращ изтеглянето на инвестициите. Докато продължава възможната война срещу Багдад, фондовият пазар ще тества все нови и нови дъна, а от това ще печелят трежъритата.  
