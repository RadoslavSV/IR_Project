АЛБЕНА ИНВЕСТ СЕ РАЗДЕЛИ С ДЕЛА СИ СРЕЩУ 72 ЛЕВА ЗА АКЦИЯ 

КИРИЛ ДИМИТРОВ  

 
АЛБЕНА инвест холдинг продаде вчера дела си от Шератон София Балкан АД, възлизащ на 52 795 акции, или 10.87% от капитала на дружеството. Ценните книжа минаха през блоковия сегмент на БФБ на единична цена 72 лева, като пакетът бе разделен на две части съответно по 23 975 и 28 820 акции. Според запознати това е направено, защото мажоритарният собственик се старае да избегне търговото предложение към миноритарните акционери и внимава никоя от фирмите му да не преминава границата от 50% от капитала. 
През май миналата година южнокорейската компания Деу енджиниъринг енд кънстракшън продаде пакета си от 67% от акциите на столичния хотел на група гръцки инвеститори. В момента основен акционер с 46.94% е Grecotel S. А. чрез две български фирми. Аксес-България досега имаше 13.41%, а ЕFG Еurobank Еrgasias бе с 6.7%, останалата част от капитала е в ръцете на местни и чуждестранни физически и юридически лица. 
Мажоритарникът купи 11-те процента по 72 лева за акция, което е над 2 пъти по-скъпо от сегашната пазарна цена 30-31 лева. 72 лева е цената, която се получава при оценка на дружеството по дисконтираната стойност на бъдещите нетни парични потоци и от Албена инвест очевидно отдавна са я избрали като справедливо обезщетение за раздяла с пакета си. От другата страна обаче отначало не посрещнаха цифрата с особен ентусиазъм може би защото това бе най-високата получена цена от всички методи за оценка. 
Индексът на БФБ 
SОFIХ логично не отбеляза почти никакво движение в първия следпразничен ден при почти пълна липса на интерес към сините чипове на борсата. Единственото изключение беше Албена, където се изтъргуваха цели 367 акции. Пазарната им цена се повиши средно с 5.46%, отразявайки предколедната информация за обратното изкупуване на акции от дружеството. Най-високата цена, на която имаше сделки, беше 11.60 лева. Според анализатори движението нагоре ще бъде ограничено от гласуваните на общото събрание цени за обратно изкупуване - минимална 11.80 лв. и максимална 12.10 лв. 
Търговията с компенсаторни инструменти все още не се е отърсила от празничното настроение и те се търгуваха твърде вяло на нива около 23% от номинала. 
