      Емисия: Четвъртък, 3 Февруари 2000
                   
                  15 млн. марки източени от "Златни пясъци" АД
                  Парите са преведени от сметката на държавното дружество 
                  “Златни пясъци” АД в неизвестна посока неправомерно, сочи 
                  финансова проверка. Има подозрения, че с тези пари ще бъдат 
                  купени купени шестте най-сладки хотела в комплекса.
                  Екип “Монитор”
                  Искате ли да си купите хотел на Златни пясъци? А шест хотела? 
                  Имате желание но нямате пари? Този проблем има разрешение. Не 
                  е нужно да продавате нивите и да търсите кредит, който никой 
                  няма да ви даде. Достатъчно е: първо, да сте протеже на 
                  министъра на туризма. Второ, да направите РМД, в което да сте 
                  съдружник, трето - да станете изпълнителен директор на 
                  държавното дружество, което ще разпродаде желаните от вас 
                  хотели.

                        Областния управител Добрин Митев е този, който назначава 
                        днешния директор на “Златни пясъци” АД Недков 

                  Всички тези качества засега притежава един варненски юрист. 
                  Казва се Николай Недков. С протекцията на областния управител 
                  Добрин Митев и бившия министър на туризма Валентин Василев, 
                  Недков е назначен за изпълнителен директор на държавната фирма 
                  “Златни пясъци” АД. Това е структурата, която продава хотелите 
                  на комплекса. Един ден преди да бъде уволнен от Костов, 
                  министър Василев подписва процедура по приватизация на 
                  непродадената част от Златни пясъци. Това са шест хотела, 
                  най-хубавите от целия комплекс: “Родина”, “Морско око”, 
                  “Метропол”, “Сирена”, “Иглика” и “Златна котва”. На първа 
                  линия, до морето, ремонтирани преди 2-3 години, тези шест 
                  бисера са готови за есплоатация още от деня на 
                  приватизирането. Няма нужда да се инвестират милиони в 
                  обновяването им, защото българският данъкоплатец вече го е 
                  направил. Имат и сключени сделки с туроператори. Както се 
                  казва, да се събуеш и да влезеш. 


                        Ден преди напускането на поста си, министър Василев дава 
                        старт на приватизацията.

                  Министър Василев разпорежда хотелите да се продадат с цялата 
                  инфраструктура около тях: алеи, плажове, комуникации, 
                  водопроводи. Досега такова чудо не се е случвало. На Златните 
                  вече има приватизирани хотели, но никога не са купувани заедно 
                  с инфраструктурата. На какво се дължи щедростта на Валентин 
                  Василев? Може би на това, че за купувач на шестте хотела се 
                  готви РМД “Златни пясъци”, учредено преди няколко месеца. В 
                  него съдружник е същият Недков, назначен от Василев за 
                  изпълнителен директор на държавното “Златни пясъци” АД. Тоест 
                  шефът на една държавна фирма вероятно ще си я купи чрез РМД, 
                  но с какви пари?
                  Това като казус не е нещо невиждано. Такива случаи има. 
                  Любопитното в случая, ще бъде едно проучване с какви пари РМД 
                  “Златни пясъци” се готви да купи шестте хотела с държавни 
                  пари. Дали не разчита на изтеглените от приватизационната 
                  сметка на държавната фирма “Златни пясъци” АД около 15 милиона 
                  марки. Защото според финансова проверка, чийто данни се пазят 
                  в редакцията на “Монитор”, от приватизационните сметки на 
                  държавното дружество “Златни пясъци” АД толкова пари са 
                  преведени в неизвестна посока в края на декември 1999 г. 


                        Един от бисерите на Златни пясъци, хотел “Сирена”, който 
                        чака своя купувач. В момента този и още пет първокласни 
                        хотела са в активите на държавното дружество “Златни 
                        пясъци” АД, от чийто сметки са изчезнали 15 милиона 
                        марки.

                  Операцията е протекла по следния ред: на 23.12 1999 г. от 
                  приватизационната сметка № 401 001 на държавното дружество в 
                  US долари се изкупуват 5 500 000 долара по курс 1,95 лв. И се 
                  прехвърлят в левовата приватизационна сметка на дружеството - 
                  № 106 401 001 –8 в лева. В тази левова сметка в този момент 
                  има 4 299 605, 21 лв. С обърнатите в левове долари сметката 
                  набъбва с още 10 725 000 лева. Или общо 15 024 605 нови лева 
                  или марки.
                  Тази сметка е в Райфайзенбанк, клон Варна с директор Янко 
                  Иванов. Сметката е открита преди няколко месеца. Преди това 
                  “Златни пясъци” АД си е държало парите в ЦКБ. Интересното е, 
                  че Янко Иванов тогава е работел в ЦКБ. Заедно с неговото 
                  придвижване в Райфайзенбанк се премества и сметката на 
                  дружеството. 
                  След като парите на държавната фирма се събират на едно място, 
                  следват преводи в неизвестна посока и от цялата сума остават 
                  налични 263 308 лв. И 35 стотинки. Което значи, че 14 761 297 
                  нови лева са заминали нанякъде и до 20.01. 2000 г. тези пари 
                  ги няма в нито една от приватизационните сметки на 
                  дружеството, се казва в доклада на финансовата проверка. 
                  Според експерти 
                  това е грубо финансово нарушение, което трябва да заинтересува 
                  Петър Жотев. 
                  По принцип приватизационните сметки са специализирани сметки, 
                  в които влизат парите от продажбите на обособени части при 
                  приватизация. От тези сметки приоритетно се разплащат 
                  задължение към бюджета и кредитори. Всеки превод по такива 
                  сметки трябва да става с решение на съвета на директорите и с 
                  одобрението на принципала, в случая – Министерство на 
                  търговията и туризма. Такова съгласуване, според финансовата 
                  проверка не е направено.
                  В резултат на тази операция дружеството не може да изготви 
                  реален годишен отчет, тъй като няма разходен оправдателен 
                  документ за липсващите близо 15 милиона марки. Никой не може 
                  да обясни къде са преведени и за какво. Освен, разбира се 
                  шефът на клона на Райфайзенбанк, ако реши да наруши банковата 
                  тайна или прокуратурата го принуди да го направи. 
                  Логичното съмнение на всеки, научил тази история е едно: 
                  парите на държавната фирма са преведени в незнайна, може би 
                  чуждестранна сметка, за да се върнат обратно препрани и с тях 
                  РМД “Златни пясъци” да купи шестте хотела от “Златни пясъци” 
                  АД. Повод за такива съмнения дава личността на Николай Недков. 
                  Той е свързващото звено между държавното дружество с временно 
                  източена сметка и частното РМД, което се точи да купува 
                  хотели. Той е едновременно изпълнителен директор на държавното 
                  АД, тоест може да се разпорежда със сметките му и съдружник в 
                  РМД -то, което се кани да купува хотелите. Слуховете в града 
                  говорят, че дялове от това РМД е купил и Слави Христов, 
                  собственик на столичния ресторант “Олимп”, приближен на Йордан 
                  Соколов. Недков се оказва човекът, поставен на точното място в 
                  точното време. 
                  Кой е Николай Недков?
                  Във Варна четиридесетинагодишният юрист е известен като 
                  юристконсулт, работил при бившия шеф на Златните Илко 
                  Запрянов. Бизнес просперитетът му разцъфва под здравата 
                  протекция на Валентин Василев и областния управител Добрин 
                  Митев. Недков е член на Демократическата партия и съветва 
                  юридически бизнесмена Любомир Георгиев, известен в града като 
                  “Касичката на Добрин Митев”. Георгиев е собственик на веригата 
                  от кафенета “Давидов”. Наричат го още “директор в сянка на 
                  Златни пясъци”. Без неговата благословия не е било възможно да 
                  се получи обект в комплекса доскоро. 
                  През 1997 г. Добрин Митев назначава внезапно Недков за 
                  изпълнителен директор на “Златни пясъци” АД. Получавайки този 
                  пост, юристът се добира до възможността да се разпорежда и със 
                  сметките на дружеството. Резултатът е неоторизиран превод на 
                  15 милиона марки от приватизационните сметки на “Златни 
                  пясъци” АД в неизвестна посока. Кой е разпоредил за този 
                  превод, остава задача за приемника на Валентин Василев Петър 
                  Жотев. 
                  Няма съмнение у познавачите на туристическия бизнес във Варна, 
                  че Недков ще е един от съсобствениците на на шестте образцови 
                  хотела. Дали това няма да стане с държавни пари, тревожат се 
                  хора, които имат отношение към туристическия бизнес и държат 
                  на изрядната конкуренция в него.
