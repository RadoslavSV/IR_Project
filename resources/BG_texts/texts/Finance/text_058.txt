ОТРАСЪЛ 
- Производство на подемно-транспортни машини 
 
КЛЮЧОВИ МОМЕНТИ: 
- Един от водещите производители на мотокари в България 
- Стабилно нарастващи приходи на дружеството, но при намаляваща рентабилност на продажбите 
- Предприятието разполага с три производствени площадки и жп коловоз, притежава собствени водоизточници и електрическа подстанция. 
 
Фирма Балканкар Рекорд АД е създадена в средата на 50-те години на миналия век в Пловдив. Тя е била част от холдинга Балканкар, създал и утвърдил традициите на българското каростроене. Днес Балканкар Рекорд е един от водещите производители на мотокари в България. 
Производствената гама на предприятието включва дизелови и газови мотокари от фамилиите Рекорд 1S, 2S, 3S и 2SR. В зависимост от модификациите товароподемността е от 1.25 до 8 т, а височината на повдигане на товара е от 2.8 до 6.4 м. 
Балканкар Рекорд е носител на златни медали от международните технически панаири в Пловдив, Белград, Букурещ, Бърно и др. Изделията на предприятието отговарят на всички съвременни изисквания за безопасност, ергономичност, ефективност и екологичност. 
Освен с производство и продажба на кари и резервни части за тях фирмата се занимава и със сервиз, поддръжка, ремонтиране на отделни компоненти и възли и рециклиране на мотокари. Дружеството разполага с леярски мощности за производство на противотежести на кари, транспортни машини и съоръжения. 
Балканкар Рекорд АД разполага с три самостоятелни производствени площадки в южната индустриална зона на Пловдив. До всяка една от тях има удобни транспортни връзки за автомобилен превоз. Поделение Метал разполага и с жп коловоз. В непосредствена близост са митническият терминал и летището на гр. Пловдив. Територията на фирмата е 577 дка, от които 168 дка застроена площ. Дружеството притежава също собствени водоизточници с общ капацитет около 28 л/сек и собствена подстанция 110/20 кV. 
 
БОРСОВА ТЪРГОВИЯ 
Капиталът на Балканкар Рекорд АД-Пловдив е разпределен в 1 809 154 броя акции с номинал от 1 лв. Акциите на дружеството се котират на Неофициалния пазар на Българска фондова борса-София, но не са сред активно търгуваните на капиталовия пазар. За миналата година сделки с тях не са регистрирани на БФБ-София. Последната сключена сделка е на 16 ноември 2001 г., когато е фиксирана и последната борсова цена от 60 ст. за акция. Според тази цена пазарната капитализация на Балканкар Рекорд АД възлиза на 1.085 млн. лв. 
 
ПРИВАТИЗАЦИЯ 
При първата вълна на масовата приватизация държавата предлага за продажба 45% от капитала на Балканкар Рекорд АД-Пловдив, от които на организираните търгове са купени 1.77% от акциите на дружеството. На обявения след това от Агенцията за приватизация конкурс за продажбата на 65.79% от капитала на Балканкар Рекорд АД се явява единствен кандидат - РМД Рекорд кар, който печели мажоритарния дял срещу 550 000 USD. Тогава Балканкар Рекорд е в процедура на ликвидация, има дълг от 10 млн. USD по ЗУНК и 4 млн. лв. лихви по него. Купувачът плаща първоначално 55 000 USD и получава право на 10-годишно разсрочено плащане с едногодишен гратисен период. В края на 2000 г. с правителствено решение са опростени около 95% от споменатите по-горе задължения на Балканкар Рекорд към държавата. 
През м. г. правителството взе решение да продаде остатъчния държавен дял в Балканкар Рекорд в размер на 20.041% от капитала срещу компенсаторни инструменти на Българска фондова борса-София. На 3 декември м. г. Агенцията за приватизация избра Юг Маркет АД-Пловдив за инвестиционен посредник по пласирането на пул Българска роза на БФБ-София. В този пул е включен и пакетът от 362 580 акции на Балканкар Рекорд АД-Пловдив. Продажбата на пул Българска роза на Приватизационния пазар на БФБ-София стартира на 2 януари т. г. 
 
SWОТ АНАЛИЗ 
 
ВЪЗМОЖНОСТИ 
- Възможности за развитие в сектора 
 
ОПАСНОСТИ 
- Конкуренция на външните пазари 
 
СИЛНИ СТРАНИ 
- Местоположение 
- Монополно влияние в страната 
 
СЛАБИ СТРАНИ 
- Ниска текуща рентабилност 
 
ФИНАНСОВО СЪСТОЯНИЕ 
Приходите на Балканкар Рекорд АД нарастват стабилно, като през 2000 г. са били 3272 хил. лв., а до септември 2002 г. са 7927 хил. лв., или 2.42 пъти повече. Печалбата за акция през 2001 г. е била 0.16 лв., а до септември на миналата година е достигнала ниво от 2 ст. за акция. 
Рентабилността на продажбите на дружеството намалява от 4.38% през 2001 г. на 0.51% до септември на 2002 г. Това се дължи както на по-слабия финансов резултат, така и на намаляване размера на приходите от продажби. Рентабилността на фирмата, измервана с възвръщаемостта на собствения капитал и на активите, има следните параметри: През 2001 г. RОЕ и RОА са съответно 0.89 и 0.86%, а до септември 2002 г. двата измерителя имат еднаква стойност - 0.12%. Понижението на тези показатели се дължи на финансовия резултат. 
Дългът на фирмата за периода 2001-2002 г. е в приемливи размери. Дългът към собствения капитал и към активите през 2001 г. е съответно 3.00 и 2.91%, през 2002 г. съответно 4.78 и 4.54%. Високият дял на дълга през 2000 г. се дължи на големите дългосрочни задължения на дружеството и на това, че капиталът на фирмата е ликвидационен. 
Текущата ликвидност на дружеството през 2001 и 2002 г. е съответно 4.92 и 4.06. Това показва, че фирмата няма затруднения с краткосрочните си задължения. Обращаемостта на активите през разглеждания период се подобрява, като до септември на 2002 г. достига 0.23. 
