ПОПЪЛВАНЕ НА ЗАПАСИТЕ ПОВИШИ КОТИРОВКИТЕ ДО 23.30% ОТ НОМИНАЛА 

КИРИЛ ДИМИТРОВ  


 
НАЙ-ПОСЛЕ на позамрелия пазар на компенсаторни инструменти се случи нещо хубаво - раздвижване на цените и обемите в посока нагоре. На вчерашната сесия на БФБ-София цената на компенсаторните записи стигна 23.30 на сто от номинала, а на боновете дори 23.50 на сто. Такива стойности за последен път имаше преди две седмици, тогава компенсаторките успяха да се закрепят за няколко дни на тях, преди да продължат да отстъпват безславно. Вчерашната контраатака имаше по-скоро тактически характер - българската банка, която снабди с книжа купувача на "Св. св. Константин и Елена", реши да възстанови поизчерпаните си запаси. Активните й действия в тази насока я класираха като купувач номер едно на вчерашната сесия и определено помогнаха среднопретеглената цена да се качи до 22.92 на сто за записите и 23.15% за боновете. Търгуваните обеми също получиха сериозна подкрепа, общият номинал бе 2.4 млн.лв. - количества, вече позабравени извън блоковия сегмент. Той пък се отчете с една сделка за 1.2 милиона бона. За подобряването на обстановката помага и приближаващият търг за пул "Пампорово", който зарежда притежателите на компенсаторни книжа с плах оптимизъм. 
Акциите на Софарма продължиха да поскъпват и през вчерашния ден, сделки се сключваха предимно на 14.50 лв., но имаше и една на 14.70 лв. за 500 броя. Общо през борсата минаха 4000 акции със среднопретеглена цена 14.53 лв., което прави поскъпване с 3.64% спрямо сряда. Подобна е и равносметката за Благоевград БТ - с 3.54% нагоре до 24.85 лв. Малко по-малък бе растежът при Булгартабак - с 2.16%, като средната цена стигна 22.75 лв. 
 
ЕВЕРЕСТ 
 
SОFIХ НА МИЛИМЕТРИ ОТ КОТА 200 
БОРСОВИЯТ индекс SОFIХ изкачи вчера ново стъпало по пътя към психологическата граница от 200 пункта, чието покоряване вече изглежда въпрос на часове. Пазарният измерител за цените на българските акции се закова в края на деня на 199.10 пункта и от заветната кота вече го делят 9/10 от сантиметъра. 
Зад възходящото движение на фондовата борса от началото на годината се крият както фундаментални, така и чисто спекулативни причини. Една от тях вероятно е появата на първата бяла лястовица от чужбина. Според проверени източници една от чуждестранните банки у нас купува през последните седмици акции от водещите дружества в SОFIХ за клиент с небългарски паспорт. Макар и да не е мощен институционален инвеститор, този любител на силни усещания явно е достатъчно впечатлен от страната ни, за да вложи няколко стотин хиляди долара на нашата борса. Остава загадка дали е напълнил вече портфейла си с родни ценни книжа. Както и докога ще продължи януарският борсов ентусиазъм. 
 

