ЩЕ УСПЕЯТ ЛИ ЛОШИТЕ ЗАЕМИ ДА СЪСИПЯТ ГЕРМАНСКИЯ БАНКОВ ГИГАНТ 

ПО ВUSINЕSS WЕЕК 
 
 
НА 1 ЯНУАРИ Дитер Рампъл пое един от най-мъчителните постове в сферата на европейските финанси. 55-годишният австриец стана новият изпълнителен директор на германския банков гигант НVВ Group. Той трябва да се справи със завещаните му огромни загуби, намаляващ кредитен рейтинг и понижена почти наполовина цена на акциите. Нещо повече - той трябва да реши проблемите на огромния кредитен портфейл за 460 млрд. USD, който е пълен с лоши дългове. 
Не мисля, че бих могъл да спя спокойно, ако имах проблемите на Рампъл, казва един от членовете на управителния съвет на конкурентна банка. 
Високият, вечно засмян Рампъл обаче гледа по-ведро на нещата. Той е убеден, че ще се справи с поетите задължения, и спи спокойно. Но обезпокоените акционери на финансовата институция /особено Мunich Re Group, която притежава 25% от НVВ/ ще следят внимателно напредъка на Рампъл. 
С активи, надхвърлящи 730 млрд. USD, НVВ се позиционира на второ място след Deutsche Вank в Германия и на десето място в света. Тя притежава Вayerische Нypo-und Vereinsbank в Германия, както и най-голямата банка в Австрия - Вank Аustria, с най-голямо присъствие е в Източна Европа и е основен играч на холандския пазар на недвижимо имущество. Групата може да се похвали и с над 8.5 млн. дребни клиенти, и е най-големият ипотечен кредитор в Европа. Тя е и основният кредитор на т. нар. Мittelstand - малки и средни предприятия, които формират гръбнака на немската икономика. 
Къде сгреши НVВ Group? За целта трябва да се върнем почти десетилетие назад 
Групата бе създадена след сливане на Вayerishe Vereinsbank и Вayerishe Нypothekenbank през 1998 г. От началото докъм средата на 90-те години Нypothekenbank отпусна милиарди долари под формата на заеми за закупуване на недвижимо имущество особено в бившата Източна Германия. Но първоначалният бум в източната част бързо отшумя и инвестицията в имущество не се оказа особено печеливша. В резултат на това НVВ Group остана с множество лоши дългове. Много от тях вече са изплатени, но останалата част все още натежава в баланса на банката. Отгоре на всичко финансовата група през всичките тези години отпусна и доста средства на нестабилни немски компании, които впоследствие фалираха. Сред тях са такива корпорации като строителното предприятие Рhillip Нolzmann, медийната група Кirch и машиностроителната група Вabcock Вorsing. Следваха фалитите и сред Мttelstand, където са най-големите заеми на НVВ. 
Не преценихме много добре нещата, казва Рампъл 
Резултатът: банката бе изправена пред обезпечаването на нови 1.25 млрд. USD лоши кредити за третото тримесечие на 2002 г. Това е почти двойно повече от оперативната й печалба, която възлиза на 545 млн. USD. Анализаторите очакват загубите по заемите на банката да достигнат 3.75 млрд. за цялата 2002 г., което ще доведе до загуба преди облагане в размер на 670 млн. USD. От НVВ обаче твърдят, че загубите по заемите няма да надхвърлят 3.4 млрд. USD, но са съгласни, че нещата не стоят никак добре. Освен това слабата пазарна капитализация /само 8.92 млрд. USD/ би могла да я превърне в жертва на поглъщане. 
Тази години не изглежда по-добра, твърди анализатор на Schroder Salomon Smith Вarney. Според него банкрутите в Германия ще продължат да се увеличават, така че много е вероятно 2003 г. да бъде още по-трудна. 
Болезнените загуби принудиха банката да използва капитала,който бе предназначен за инвестиции в бизнеса. Проблемът допълнително е утежнен и от ерозията на инвестиционния портфейл, който в миналото спомагаше за стабилната цена на акциите на финансовата група. 
Standard&Рoor's понижи кредитния рейтинг на НVВ Group от А на А- на 9 декември поради влошено качество на активите и понижена рентабилност. Всичко това ще направи по-трудно получаването на заеми за банката. 
Рампъл и предшественикът му Албрехт Шмид, който сега е председател на надзорния съвет, твърдят, че са решени да възвърнат инвестиционното доверие към банката. Те оповестиха план за спестяване на повече от 500 млн. USD за година чрез съкращаване на работните места, които от 66 хил. в момента ще намалеят с 9100 до края на годината. Предприети са и мерки за намаляване на заемите и освобождаване на капитал. 
Рампъл твърди, че за едно по-значително преструктуриране на финансовата група може да се говори едва след общото събрание на акционерите, което ще се проведе през май. Той планира да обедини всичките ипотечни бизнесдейности из цяла Европа в нова финансова група. С активи от почти 170 млрд. USD тя ще бъде отделена от групата и ще оперира независимо. 
Според почитатели Рампъл, който се е присъединил към бившата Vereinsbank през 1968 г. като стажант, притежава уменията и качествата, необходими да изведе НVВ Group от трудностите. Но дори и да се преодолеят всичките структурни проблеми, той ще бъде изправен пред силния натиск на конкурентните търговски банки и на други, подкрепени от държавата финансови институции. 
Според някои специалисти част от решението на проблемите е НVВ да купи Сommerzbank - по-малкия й конкурент, който е изправен пред същите трудности 
Това би довело до големи икономии, а и Мunich Re харесва идеята. Но Рампъл смята, че на този етап такова сливане не е подходящо, тъй като възстановяването на две банки е много по-трудно, отколкото само на една. Така или иначе това няма да се случи в близко време. Последното нещо, от което НVВ има нужда, са културните и управленските проблеми, които биха дошли от едно по-голямо сливане. 
Сливането с Сommerzbank няма да може да избави НVВ от трудностите. Както Шмид сподели в едно интервю пред ВusinessWeek, проблемът на банката е Германия. Трудно е да си представим НVВ, стъпила на краката си в скоро време, освен ако Рампъл няма план да възстанови Германия. 
