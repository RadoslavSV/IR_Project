ТОВАССО Нolding и руският консорциум Росбулгартабак са поканени от Агенцията за приватизация да потвърдят валидността на офертите си за Булгартабак. Срокът изтича на 19 януари. Новият срок е за 90 календарни дни, считано от тази дата. Купеният от Deutsche Вank-Лондон консорциум Тobacco Сapital РartnersКlar Innis не беше поканен да продължи в надпреварата за тютюневия холдинг. От ведомството на Апостол Апостолов заявиха пред в. ПАРИ, че съдебното решение на ВАС от 16 декември предполага продължаването на процедурата без ТСР. Само ден преди това от Лондон дойде новината, че Deutsche Вank АG е изкупила 100% акциите на ТСР с надеждата кандидатът да бъде препотвърден като победител в конкурса въпреки решението на съда. 
Адвокатите на Тobacco Сapital Рartners научиха за решението на Агенцията за приватизация от репортер на в. ПАРИ и обещаха да подготвят официален коментар. До редакционното приключване на броя реакция не дойде нито от софийския офис, нито от Лондон. 
От АП уточниха още, че в края на януари консултантът по сделката Кредитанщалт ще е готов с нова информация за финансовото състояние на тютюневия холдинг. Няколко дни по-късно АП ще покани двамата кандидати да си подобрят офертите. 
Във вторник вечерта финансовият министър Милен Велчев прогнозира, че следващата седмица ще има по-голяма яснота как ще продължат сделките за Булгартабак и БТК. Той не отговори конкретно дали има собствена идея как да се излезе от казуса, създаден след съдебното стопиране на сделките. Велчев обяви, че във всички случаи той, вицепремиерът Василев и транспортният министър Пламен Петров ще излязат с общ вариант. Велчев коментира още, че само ако правителството успее да завърши двете големи приватизационни сделки, с което да покаже твърдото си намерение да провежда реформите, България може да се надява на поредно повишаване на кредитния си рейтинг. 
На заседанието на ПГ на НДСВ депутатите не са поставили конкретен срок на тримата да предложат механизъм за продължаване на процедурите по приватизацията на БТК и Булгартабак, съобщи Нина Чилова от НДСВ, цитирана от Дарик радио. Тя допусна, че може да се приеме отделен закон специално за продажбата им. Против тази идея обаче се обяви преди дни шефът на парламентарната икономическа комисия Валери Димитров. Според Чилова пък идеята за промени в закона за приватизация, които да изключат възможността за съдебен контрол върху сделки, за които се е произнесъл парламентът, не е най-удачната. 

