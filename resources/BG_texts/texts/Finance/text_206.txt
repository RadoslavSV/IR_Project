ОЩЕ в началото на миналата седмица основните борсови индекси пробиха ключовите нива на съпротива, които определихме миналия понеделник. С това се потвърдиха очакванията ни, че имаме формирани краткосрочни дъна на Wall Street. 
Най-силно продължава да стои технологичният индекс NАSDАQ. Седмичната графика при него предполага по-нататъшно 2-3-седмично поскъпване, което следва да откара индекса към 1445-1464 пункта, преди да видим обръщане на посоката. На другия полюс откъм техническа картина стои индексът Dow Jones Industrial. Той е най-слабият от всички индекси и много трудно ще преодолее съпротивата при 8150-8250 пункта. Само пробив над тези нива ще сигнализира по-нататъшно движение към 8500-8600 точки. 
Широкият пазарен индекс S&Р 500 представлява нещо като комбинация между NАSDАQ и Dow Jones Industrial. Към момента най-вероятен тук изглежда сценарият, при който имаме огромен триъгълник от 24 юли м. г., като текущото поскъпване би следвало да достигне до 870-890 пункта /максималният потенциал е 925 пункта/. 
Колко време ще продължи текущото движение нагоре? Към момента нямаме ясен отговор на този въпрос и анализът ни сочи, че е почти равно вероятно както текущото поскъпване да завърши още тази седмица, така и чак след месец. Основното е обаче, че след като това поскъпване завърши, ще последва изключително силно движение надолу, съизмеримо със спада от май до октомври м. г. При това движение надолу и трите основни борсови индекса агресивно ще пробият дъната си от миналата година, като Dow Jones Industrial ще атакува нивата около 6500 пункта, S&Р 500 - около 680-720 пункта, а NАSDАQ - психологическата граница от 1000 пункта. Затова текущата ни неутрална и леко позитивна позиция към пазара бързо ще се смени на агресивно негативна, ако дъната от 13 февруари т. г. бъдат пробити. Да припомним, че тези нива са: 7627 точки при Dow Jones Industrial, 806 при S&Р 500 и 1262 при NАSDАQ. 
Поскъпването от последната седмица и половина, както и евентуалното му продължаване през следващите 2-3 седмици, ще даде отлична възможност за заемане на къси позиции при много от акциите, които следим. Най-голямата акция в света, General Еlectric, може би почти направи каквото бе по силите й нагоре и текущите нива изглеждат изключително атрактивни за продажба. Цените едва ли ще имат силите да преминат над 25 USD и това ниво в момента представлява ключовата съпротива тук. Последващият спад през март и април би следвало да откара цените под 20 USD тук. 
Акциите на Intel също направиха силно поскъпване и в момента са на критично ниво. От една страна, ако технологичният индекс NАSDАQ продължи движението си нагоре, това най-вероятно ще окаже подкрепа и на акциите на най-голямата чипкомпания в света. От друга страна обаче, цените в момента се мъчат да преодолеят изключително силната съпротива при 17 USD. Там минава горната трендлиния на падащ канал в сила от декември, както и 100-дневната експоненциална плъзгаща се средна. Затова можем да кажем, че настроението ни тук е негативно, докато сме под 17 USD, и ще стане позитивно само при твърд пробив над това критично ниво. 
През седмицата акциите на Мicrosoft бяха сплитнати, т. е. за една стара акция бяха дадени две нови, което довежда и до техническа корекция в таблицата за тази акция - всички досегашни нива на цените са разделени на две, а бройките за нашия хипотетичен портфейл са умножени по две. Тази техническа промяна обаче няма да помогне на акциите на най-голямата софтуерна компания в света и през следващите месеци най-вероятно те ще бъдат водач на целия технологичен сектор по пътя му надолу. 
