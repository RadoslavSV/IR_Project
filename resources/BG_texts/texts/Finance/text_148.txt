Пирита Сорса: Бордът на МВФ вижда предизвикателство пред фискалната политика и структурните реформи
DNЕVNIК.ВG 09:56 ч.

   

Първият отчет за изпълнението на месечните бюджетни приходи за януари се очаква да бъде представен в МВФ до края на февруари. Това заяви в интервю постоянният представител на МВФ у нас Пирита Сорса. 
На заседанието, на което беше одобрен вторият преглед по двегодишното споразумение между България и фонда, бордът на МВФ е отбелязал положителния ръст на кредитирането на банковия сектор - около 38 на сто в реални стойности за 2002 година. "Но е много важно да има засилен банков контрол, за да е сигурно, че кредитите ще отидат в добри проекти", допълни Сорса. 
Сред положителните елементи в икономическото развитие на България, бордът е отчел значителния икономически растеж, намаляването на инфлацията и спада на безработицата, макар тя все още да остава висока. Отбелязани са били подобрението в банковата приватизация, приемането на Закона за банковата 
несъстоятелност, повишаването на цените на електроенергията, което ги е доближило до производствените разходи. 
Сред предизвикателствата са били посочени - на първо място външните рискове, евентуалната война в Ирак, която може да се отрази на ръста на износа, цените на горивата, растежа на инвестициите, а в средносрочен план нивата на лихвите на международните пазари могат да се повишат. 
"Все още не сме правили точни изчисления как ще се отрази войната върху българската икономика, защото всичко зависи от продължителността на конфликта", каза постоянният представител на МВФ. По думите й, може да има отражения върху ръста на износа, защото ръстът в цяла Европа може да бъде забавен. 
Евентуално по-високите цени на петрола ще се отразят на вноса, а и инвеститорите ще бъдат по-предпазливи. Много е важно икономиката да може да реагира адекватно на шока. 
Бордът вижда предизвикателство пред фискалната политика и структурните реформи, както и изпълнението на заложеното в бюджета за 2003 година. "Затова е важно да продължат усилията за подобряване събираемостта на данъците, и да се подобри структурата на разходите, което е свързано с прилагането на реформите в здравеопазването, железниците, топлофикациите и общинското финансиране", допълни Пирита Сорса. По думите й, сред притесненията на борда на МВФ са използването на фискалния резерв за различни цели, които по естество са разходи без да фигурират във фискалния дефицит - участие в някои публични компании, "Балкан ер", създаването на инвестиционния фонд и други операции, които могат да отслабят фискалните устои. 
Правителството вече е поело ангажимент да ограничи този вид разходи до 150 милиона лева през 2003 година и да не предприема нови проекти от този вид, тъй като в този вид разходите са по-малко прозрачни отколкото, ако бяха заложени в бюджета, каза Сорса. 
Обсъдена е била необходимостта от структурни реформи и създаването на работни места, за да се подкрепи растежа. Това включва подобряване на бизнесклимата, продължаване на приватизацията, по-гъвкав пазар на труда и подобряване на растежа, не чрез инвестиране в данъчни стимули, а като се 
създава добър бизнесклимат за всички, посочи тя. 
МВФ напълно подкрепя усилията на правителството да приватизира БТК и "Булгартабак" възможно най-скоро, защото това ще бъде добър сигнал за инвеститорите. Приватизацията не е самоцел, трябва да има и добри инвеститори - тогава тези фирми ще бъдат по-ефективни и ще имат по-голям принос в икономическия растеж, каза Пирита Сорса. Тя отказа да коментира подробности за последните промени в закона за приватизацията. 
В отговор на въпрос дали фондът все още има резерви за ефекта от регистрацията на трудовите договори и договарянето на минимални заплати по браншове, тя заяви, че трябва да се изчака още малко. "Имахме притеснение, че това не е изпробвано още и трябва да се прецени на практика. Опасявахме се, че това може да отнеме гъвкавостта на пазара на труда, и че отражението му върху приходите е несигурно. Но също така ние се надяваме, че ще подобри събираемостта на приходите", каза постоянният представител на МВФ. 
Според Сорса, програмата на социалното министерство от социални помощи към заетост е важна за икономиката и помага на хората да се върнат към реалния живот. "Но за да се създадат постоянни работни места в дългосрочен план е важно да се подобри бизнесклиматът и да се създадат работни места с частни инвестиции". 
На въпрос дали споделя мнението, че положителните влияния за България от обезценката на долара са повече от негативите, Сорса каза, че обикновено, когато има такава промяна в цена като курса на долара, ефектът е комплексен. В краткосрочен план положителните ефекти са няколко - все още голяма част от дълга е в долари, така че ниското ниво на долара спомага да спадне стойността на дълга като процент от брутния вътрешен продукт /БВП/. Освен това голяма част от плащанията по лихви по външния дълг са в долари и ниският курс спестява средства на бюджета. Голяма част от вноса също е в долари, което сваля стойността на вноса, подпомагайки инфлацията, посочи тя. 
В по-дългосрочен план България може да се изправи пред засиления конкурентен натиск от експортните пазари, които работят за долара, допълни Сорса. 
С времето България ще бъде изправена пред това да изпълни критериите от Маастрихт за нивото на публичния дълг, инфлацията, фискалния дефицит и лихвите, каза постоянният представител на МВФ. В момента България изпълнява условията за дефицита и публичния дълг, но инфлацията и лихвените равнища в дългосрочен план са над критериите на ЕС. 
