РОЛЯТА НА МВФ: НЕИЗЧЕРПВАЩИЯТ СЕ ДЕБАТ 
От 1983 г. насам Аржентина непрекъснато получава финансиране от МВФ. Независимо че от 1983 г. постоянно не изпълнява условията на споразуменията. През октомври с нова сила се възобнови дебатът дали заемите от МВФ не нанасят повече вреди, отколкото ползи. Според някои анализатори те и съветите на фонда по-скоро влошават положението на Аржентина. Финансирането временно облекчава проблемите, но с цената на увеличаване бремето на дългосрочния дълг. Достъпът до лесни кредити засилва моралните рискове и изкривява пазарните стимули. Според Financial Тimes въпреки че фондът осъзнава рисковете от свръхфинансирането, засега той не успява нито да ограничи склонността на правителството да взема заеми, нито да убеди частните инвеститори да не кредитират. Вместо това самият той продължава тихомълком да налива пари. 
Към октомври нетната експозиция на МВФ към Аржентина е 11.2 млрд. USD. В същото време нетната му експозиция към България е 914 млн. USD. В абсолютно изражение разликата е мащабна, но не и в относително изражение. Финансирането от МВФ е 8.6% от аржентинския дълг и 9.6% от българския. То е 13.6% от широките пари 
/М3/ в Аржентина и 18.6% в България. 
И по двата показателя България изпреварва Аржентина. Което обяснява по-консервативните изисквания на МВФ спрямо България. Въпреки критиките голяма заслуга за фискалната дисциплина имаше 3-годишното споразумение с МВФ. Подписването на ново споразумение с фонда, изискващо консервативна политика по отношение на дефицита и най-вече ангажимента на правителството да провежда подобна политика, може да се разглежда като известна гаранция за това, че поне от гледна точка на фискалната политика България няма да тръгне по пътя на Аржентина. 
 
КАКВО ПРЕДИЗВИКВА ДОВЕРИЕ КЪМ ЕВРОПЕЙСКИТЕ ВАЛУТНИ БОРДОВЕ 
При проваленото бъдеще на валутния борд в Аржентина международните инвеститори гледат благосклонно на перспективите на България, Естония и Литва - трите европейски страни с ВС. Това се посочва в доклад на инвестиционната банка JР Мorgan, разпространен през декември. Някои от основните изводи на JР Мorgan дават отговор на въпроса защо, след като по много показатели България и Аржентина показват сходство, България не изглежда заплашена от криза, подобна на аржентинската. 
България, Естония и Литва се характеризират с политическа стабилност, която позволява поддържането на възприетия валутен режим. От особено значение за доверието на инвеститорите е фактът, че тези страни имат ясно дефинирана стратегия за излизане от ВС чрез присъединяване към ЕС и Европейския паричен съюз. Стратегията за присъединяване към еврозоната без преходен период /т. е. без преминаване към тестващ период на плаващ валутен курс, или т. нар. ЕRМ II/ изглежда най-реалистична. 
Съотношението външен дълг/БВП, изглежда, не влияе върху отношението на инвеститорите към външните активи на трите европейски страни с валутен борд. Като доказателство се посочва фактът, че за България това съотношение е значително по-лошо 
/86.4%/, отколкото за Естония /61.4%/ и Литва /42.9 %/, но то не води до санкции от страна на пазара. Няма признаци, че влияние оказва и абсолютният размер на дълга. Според анализаторите от JР Мorgan правдоподобна причина България да не предизвиква нервност сред инвеститорите е отвореността на нейната икономика; бремето на обслужването на външния дълг спрямо износа е доста скромно, което означава, че страната е в състояние да генерира /чрез експорта/ чуждестранната валута, необходима за обслужването. Това е едно от възможните обяснения на факта, че макар по дългови показатели България да е в по-неизгодна позиция от Аржентина, тя не изглежда заплашена от криза. Според доклада допълнителна сигурност дава и фактът, че България е в процес на присъединяване към ЕС, което означава, че икономиката се интегрира в световната търговска система и е в състояние да използва конкурентните си предимства, за да извлече ползи от търговията. 
Благоприятно влияние за стабилността на ВС у нас и в двете балтийски републики оказва малкият размер на икономиките им. Смята се, че е много по-лесно за малката икономика да се интегрира в световната търговска система и да привлече необходимите чужди инвестиции за финансиране на дефицита по текущата сметка. 
Присъединяването към ЕС означава, че икономическата политика на трите страни се вмества в определени рамки, зададени от техния стремеж към членство в съюза, и няма кой знае какви възможности за подхлъзване. Така се намалява рискът от възприемане на безотговорни икономически политики, което пък повишава доверието към валутния борд. 
