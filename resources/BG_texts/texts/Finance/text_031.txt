МИЛЕН ВЕЛЧЕВ ОБЯВИ, ЧЕ НЕ СЕ ПРИТЕСНЯВА 

НЕЛИ ДОНЕВА  

ВЪРХОВНИТЕ съдии ще атакуват пред Конституционния съд бюджет 2003 г. в частта му, отнасяща се до Върховния касационен съд, реши единодушно пленумът на ВКС. Това обяви председателят на Върховния касационен съд Иван Григоров. Искането ще бъде внесено в КС до края на седмицата. Ако Конституционният съд прецени, че не може да се произнесе само по бюджета на ВКС, върховните съдии алтернативно предлагат да се обяви за противоконституционен целият бюджет за 2003 г. Съдиите са единодушни, че при приемане бюджета за съдебната власт е нарушена конституцията. Средствата за годината за ВКС са намалени наполовина, заяви Иван Григоров и допълни, че това ще блокира работата на съда. Според него по тази причина няма да може да се завърши и ремонтът на Съдебната палата. В искането се сочи справка за бюджета на ВКС за две години назад. През 2001 г. съдът е имал 12.617 млн. лв., за 2002 г. - 14.160 млн. лв., а за 2003 г. - 7.121 млн. лв. Първоначално заложените разчети на МС и МФ предвиждаха 12 млн. лв. за ВКС през 2003 г. Съдът поиска 19 млн. лв. Депутатите от НДСВ и ДПС намалиха предложения от МС и приет на първо четене бюджет на съда от 12 млн. лв. на 7 млн. лв., заяви председателят на ВКС. Той определи тази сума като драстично ниска. 
Още на 19 декември 2002 г. Григоров обяви, че веднага след обнародването на Закона за държавния бюджет пленумът на ВКС ще се събере, за да реши дали да сезира Конституционния съд. Тогава той окачестви като злонамерен акт предвидените от парламента 7 млн. лв. за ВКС и заяви, че двете управляващи политически сили умишлено са се подиграли със съдебната институция. Той беше категоричен, че с гласуването на бюджета в този му вид политическото мнозинство е нарушило Закона за държавния бюджет, конституцията, съдебния закон и решения на КС. 
Готов да атакува бюджета за 2003 г. пред КС беше и бившият финансов министър Муравей Радев. Според СДС за това имало поне три основания, които партията се кани да огласи. 
Парламентът прие бюджета за 2003 г. на 19 декември. Тогава финансовият министър Милен Велчев заяви, че поема ангажимента законът да бъде изпълнен така, че дори тези, които не са го подкрепили, да съжаляват след една година, че не са дали гласа си за него. Велчев обяви, че няма никакви притеснения за конституционността на държавния бюджет за 2003 г. От финансовото министерство потвърдиха, че нямат основание да мислят, че бюджетът за 2003 г. противоречи на конституцията . 
 
ПЛАМЕН ПАНАЙОТОВ, ПРЕДСЕДАТЕЛ НА ПГ НА НДСВ: АБСУРД Е ДА ОТХЪРЛЯТ ЦЕЛИЯ БЮДЖЕТ 
Няма основание да се смята, че бюджетът е противоконституционно приет. Спазени са всички процедури. В това отношение имаше изрично становище на председателя на Сметната палата. А целият бюджет да е антиконституционнен, това просто е абсурдна теза. Склонен съм да мисля, че такова е и становището на президента. 
 

