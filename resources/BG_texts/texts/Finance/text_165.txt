КАКТО показват последните данни, банките в Източна Европа постепенно преодоляват изоставането си от западноевропейските кредитни централи. Същевременно чуждестранните банки увеличиха своя дял в Източна Европа от 53 до 57%. 
 
Представители на германски и австрийски банки изразяват увереност, че делът им на разглеждания пазар ще нараства още. Безспорно един от плюсовете, превръщащ се в неизползван потенциал, е това, че много източноевропейци все още нямат открити банкови сметки. Със спестовни книжки в Унгария и Полша разполагат едва 10% от населението, в Словакия - 9%, а в другите страни притежателите им варират от 1 до 3%. Не по-добра е ситуацията на пазара на банкови кредити. В Полша от тях се възползват едва 14% от икономически активното население, във Унгария - 9%, а в Словакия още по-малко - 4%. 
 
ТРАДИЦИОННО БАНКИТЕ ИМАТ ПО-СКРОМНА РОЛЯ В ИКОНОМИЧЕСКИЯ ЖИВОТ НА ИЗТОЧНА ЕВРОПА 
Общите банкови активи се изчисляват само на 76% от БВП, докато в Западна Европа показателят е 220%. Шеф-икономистът на Вank Аustria М. Кагер твърди, че годишният прираст на банковите активи ще е 10% от БВП, като към 2005 г. общата балансова сума на опериращите в Източна Европа кредитни институции ще скочи с 40% и ще надвиши 500 млрд. ЕUR. 
Чуждестранните и преди всичко западноевропейските централи разчитат в близките години да разширят още повече своето влияние на финансовия пазар в източната част на континента. Доколкото процесът на банковата приватизация в Полша, Унгария, Чехия и Словакия почти е приключил, там се очаква 
 
ВТОРА ВЪЛНА ОТ СЛИВАНИЯ 
на банките, в която могат да вземат участие и западни пазарни играчи. По мнение на експерти банково-финансовият пазар в Източна Европа в значителна степен вече е поделен и ще е много трудно на него да пробият някои нови играчи. 
 
ШАНСОВЕТЕ НА НЕМСКИТЕ ЧАСТНИ БАНКИ СА ОГРАНИЧЕНИ 
Частните германски банки, обременени с несъбираеми кредити, с портфейли от акции, които се сриват пред очите им, затруднени от много високите разходи, преживяват безпрецедентна криза, която поражда опасения от японски сценарий. Германският банков сектор навлезе в тежък период, отчита анализатор от регионална държавна банка, докато централната банка на Германия - Deutsche Вundesbank, прогнозира 
 
ПРОДЪЛЖАВАЩО ПОНИЖАВАНЕ НА РЕЗУЛТАТИ НА БАНКИТЕ ТАЗИ ГОДИНА 
Колкото повече мислим, толкова повече се тревожим от паралелите между Германия и Япония, подчертаха наскоро анализатори от инвестиционната банка Мerrill Lynch. В Япония, както и в Германия, банките са натрупали значителни количества акции на големи индустриални групировки. Обаче стойността на тези активи се срива в контекста на борсовия спад, което пък води до колосални "скрити" загуби на германските банки: 1.9 млрд. долара само за Сommerzbank, по данни на Мerrill Lynch. 40 хил. фалита през миналата година пък ще доведат до увеличаването на несъбираемите кредити и на провизиите за кредитен риск. Крахът на финансовите пазари, който се отразява силно на портфейлите от акции на банките, изложи на риск тяхната дейност в сферата на инвестиционното банкиране, като пресуши пазара на сливания и изкупувания и на регистриране на борсата. Днес германските банки понасят загуби от инвестициите си в тази област. Така например Dresdnerвank е "блокирана" от инвестиционната си банка DКW, която съкрати общо около 2700 свои служители, или една трета от персонала. Освен това за разлика от европейските си конкуренти и най-вече от френските немските банки не могат да компенсират с клиентела от частни лица. Те "пренебрегваха банковата дейност на дребно, при която печалбите са слаби", припомня г-н Петер. Този пазар в Германия е доминиран от държавните банки и е твърде фрагментарен. 
Deutsche Вank, Dresdnerвank, НypoVereinsbank и Сommerzbank, 
 
ЧЕТИРИТЕ ГОЛЕМИ НЕМСКИ БАНКИ КОНТРОЛИРАТ ЗАЕДНО ЕДВА 12% ОТ ПАЗАРА 
по-малко, отколкото една-единствена голяма френска или британска банка. Заради тази структурна слабост немските банки видяха как рухва рентабилността на собствените им фондове: по данни на Deutsche Вundesbank тя е намаляла 4 пъти от 1998 г. насам, като е спаднала от 20 до около 5% в момента. За да се обърне тенденцията, частните банки намаляват разходите чрез съкращения на служители и бързо разпродават активите си, които не са стратегически. 
