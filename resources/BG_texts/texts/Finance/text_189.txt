ИНДЕКСЪТ SОFIХ ПРЕСКОЧИ БАРИЕРАТА ОТ 230 ПУНКТА 

КИРИЛ ДИМИТРОВ, ТОНИ МАРКОВ  

МИСИЯТА облигации на Овергаз инк. АД е вече записана с малко над минималния праг от 10 млн. лв. и според предварителните условия на подписката може да се смята за изпълнена, съобщи вчера за в. ПАРИ Стефан Стефанов от ИП Източни финанси, който е водещ консорциума от пет български посредника, пласьори на облигационния заем. Няколко дни преди да изтече крайният срок /25 февруари/ за първичното й пласиране, най-голямата корпоративна емисия облигации у нас с максимален размер от 20 млн. лв. е де юре изпълнена, но остава отворена към местните инвеститори, тъй като записалите досега са чужденци. Според представител на емитента дори само набраните досега средства ще са достатъчни, за да започне реализацията на проекта по газификация на големите български градове. 
Облигациите на Овергаз инк. АД са с годишна доходност 10% и срок до падежа 5 години. Лихвеният купон от 10% годишна доходност се изплаща през шест месеца. Номиналът на облигациите е 100 лв., а емисионната стойност - 101.50 лв. Ефективната годишна доходност възлиза приблизително на 9.65%. 
Повечето сини чипове на БФБ-София продължиха да поскъпват вчера, което покачи SОFIХ с нови 0.41% до 230.64 базисни пункта. Най-добре се представи Софарма, която добави 3.97% към стойността си. Търговията по тази позиция започна на 15.31 лв. и завърши на 15.75, където и минаха 600 от общо изтъргуваните 737 акции. Среднопретеглената цена от 15.71 лв. е нов връх за акциите на Софарма. 
Тютюневите компании също продължават нагоре, водени от флагмана Благоевград БТ, макар че вчера бяхме свидетели на доста по-скромни обеми. При благоевградската фабрика три от четирите сделки за деня станаха на рекордната цена 32 лв. за акция, а това повиши средната с 1.46 на сто до 31.97 лв. Сред губещите на първо място се нарежда Петрол с 6.81% надолу. 
Компенсаторните инструменти също не може да се задържат над 24%, без някой здраво да купува. В мига, в който едрите клиенти излязат от пазара, котировките започват бавно, но неумолимо да падат. 
 
ПЪРВИЧНО ПРЕДЛАГАНЕ 
 
КУПИХА ОБЩИНСКИ КНИЖА НА ДУПНИЦА ЗА 290 ХИЛ. ЛВ. 
ПЛАСЬОРЪТ на емисията облигации на община Дупница - инвестиционен посредник Мак Кап брокърс, купи вчера на сегмент първично предлагане облигации за 250 хил. лв., а Общинска банка - за 40 хил. лв. Книжата на Дупница се предлагат на борсата от 4 февруари насам и това са първите сделки с тях. Емисията е левова с максимален размер 2 млн. лв., но ще се счита за изпълнена и при минималния размер 1 млн. лв. Номиналът на една облигация е 1000 лв., същата е и емисионната стойност. Заемът е четиригодишен с доходност на книжата 9.00% на годишна база. Първичното публично предлагане ще трае 2 месеца. 
Общината ще използва половината от средствата за оборудване на началните и средните училища с компютри. Останалата част от парите ще е за асфалтиране на 4-класната пътна мрежа в общината. 
