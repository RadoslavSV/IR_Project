ОЧАКВА СЕ СЛЕДВАЩАТА СЕДМИЦА ПЛАМЕН ПЕТРОВ ДА ОБЯВИ ПОДРОБНОСТИ, ИДЕЯТА Е ПРАВНО АРГУМЕНТИРАНА, ТВЪРДЯТ ОТ ТРАНСПОРТНОТО МИНИСТЕРСТВО 

ИЛИАНА ТОНЧЕВА, ТАНЯ РАЙЧЕВА  

ИДЕЯТА да бъде пусната корпоративна емисия еврооблигации на Български морски флот е сериозно обсъждана в транспортното министерство, съобщи за в. ПАРИ източник от ведомството. Вариантът бил правно аргументиран и нямало законови пречки той да се осъществи. 
Председателят на съвета на директорите на БМФ Славейко Стайков заяви пред в. ПАРИ, че приема идеята, но не били уточнени начините за пласиране на емисията. Следващата седмица във Варна ще бъде транспортният министър Пламен Петров, който ще обяви информационния мемурандум за продажбата на 75% от Варненска корабостроителница на БМФ и ще даде подробности за облигационната емисия. Още преди 3-4 години починалият бивш директор на БМФ Георги Георгиев е предлагал тази идея за финансиране. Миналата година и в началото на януари беше лансиран този вариант и за БТК, както в. ПАРИ писа. Малко преди края на 2002 г. Пламен Петров коментира възможността за еврооблигационен заем от 75 млн. ЕUR. Липсата на собственик с добър имидж и неяснотите около приватизацията ще увеличат очакваната от инвеститорите рискова премия при подобна емисия, коментират експертите. Намаляването на рисковата премия по облигациите е възможно единствено чрез поемане на държавна гаранция по заема, но това ще създаде проблем с допълнителното увеличение на държавните задължения и ще усложни процесът на приватизация. 
БМФ и БРП вече бяха в списъка за продажба и 30% от активите им трябваше да бъдат предложени на фондовата борса, но икономическата комисия с помощта на варненското лоби на НДСВ гласува приватизацията да бъде спряна и по нея да се произнесе парламентът. 
Решението за двете параходства - Български морски флот и Българско речно плаване, вероятно ще бъде политическо, коментира преди време зам.-министърът на транспорта Красимира Мартинова. Извънредните поправки в приватизационния закон, приети от икономическата комисия, които влизат днес в пленарната зала, потвърждават това. БМФ и БРП може да бъдат добавени в списъка с 12-те структуроопределящи предприятия, чиято приватизация няма да подлежи на съдебен контрол, между първо и второ четене на закона в парламента. 
 
ЧУЖДИЯТ ОПИТ 
Русия се утвърждава като най-големия източник на корпоративни еврооблигации. Роснефт е първата петролна компания, която излиза с еврооблигации след финансовата криза. Следват я Сибнефт, ТНК, Татнефт и Магнитогорск Металургия. Най-голямата словашка енергийна компания Slovenske Еlektrarne пуска 5-годишни еврооблигации през 2002 г. Компанията има рейтинг ВВ+, даден от Standard&Рoor's. Румъния присъства на пазара също с най-голeмия си енергопроизводител - Тermoelectrica. Фирмата обаче емитира облигации за 300 млн. USD м.г. Кaztransoil и националната петролотранспортна компания на Казахстан също са емитенти. Три години преди това Кazkommertsbank излиза с емисия от 100 млн. ЕUR 3-годишни книжа. 
 
ПРАКТИКАТА 
Корпоративна еврооблигация като начин на финансиране се използва в случаите когато една компания дълго се предлага за продажба или когато цените вървят упорито надулу. Почти винаги до подобно финансиране се стига след приватизацията на дружествата. Според пазарните наблюдатели в момента има инвеститорски глад за български корпоративни еврооблигации. 
