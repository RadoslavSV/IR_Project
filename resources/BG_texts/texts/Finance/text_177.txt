НАПРЕЖЕНИЕТО В БЛИЗКИЯ ИЗТОК Е ЕДНО ОТ НЕЩАТА, ПОДДЪРЖАЩИ ЦЕНИТЕ НА ЩАТСКИТЕ ОБЛИГАЦИИ  

ВСЕКИДНЕВНО задаваният въпрос от инвеститорите и търговците на дългови книжа е ще се повишат ли лихвите в САЩ. Но от значение е не толкова дали лихвите ще се повишат /тъй като това рано или късно ще стане реалност/, а кога ще стане. Голямата въпросителна сега обаче е Ирак, докато съществува заплаха от реален военен конфликт. В тези условия правителствените облигации ще продължат да се търгуват в малък диапазон. Доходността им ще продължи да бъде на рекордно ниските нива и инвеститорите ще поглеждат към правителствените книжа като към убежищна инвестиция. 
В резултат на това ще се вливат нови капитали в този пазар, което ще поддържа цените високи, а доходността ниска въпреки засиленото предлагане на нови емисии щатски трежърита. През миналата седмица напрежението около Ирак отслабна, но това едва ли ще бъде задълго, смятат анализаторите. 
Нарасналото предлагане на дългови книжа от корпоративния сектор и другите подобни пазари /в това число и възникващите пазари/ също е вероятно да окаже натиск към поевтиняване на трежъритата, но едва след конфликта в Ирак. 
Все още индикаторите за състоянието на щатската икономика показват смесени тенденции и твърде вероятно е Фед да няма покачване на лихвите до края на годината. През изминалата седмица макроновините бяха относително добри, като се изключи индексът на потребителските нагласи на университета в Мичиган. Индустриалното производство за декември нарасна след силния срив от ноември. 
Министерството на финансите на САЩ и новият план на администрацията на Джордж Буш за данъчни стимули в икономиката лишават бюджета от значителни приходи. Това определя увеличаване на бюджетния дефицит, т. е. постепенно нарастване на новите емисии на трежърита. В календара на аукционите на новите емисии правителствените облигации на САЩ настъпват значителни промени - обяви се възстановяване се продажбите на 3-годишни съкровищни облигации и се увеличи обемът на новите емисии от 5- и 10-годишни книжа, като през миналата седмица се пласираха съответно 25 и 18 млрд. USD. В добавка обемът на новите емисии от 5-годишни книжа ще нараства с около осем пъти през всяка следваща година. По предварителни оценки обемът на 3-годишните книжа ще е нетно около 60 млрд. USD, което обаче е доста под нуждите на фиска в САЩ. 
Според анализаторите и препоръките на големите инвестиционни банки, в това число и на Slomon Smith Вarney, в краткосрочен план пазарът на държавните облигации на САЩ е с известен потенциал за нарастване, основната причина за което са спекулациите и действията около Ирак. Също така те смятат, че в края на годината, след като геополитическото напрежение в света ще е спаднало, цените на щатските бондове ще са се понижили, т. е. доходността им ще е нараснала. 
 
МНОГО ОТ ИНВЕСТИТОРИТЕ ВЕЧЕ МИСЛЯТ ЗА АЛТЕРНАТИВИ НА ИНВЕСТИЦИОННИТЕ СИ ЕКСПОЗИЦИИ НА СЪКРОВИЩНИТЕ КНИЖА 
Вследствие приключване на конфликта в Близкия изток /със или без военни действия/ инвеститорите ще избягат сигурността на правителствените книжа. Въпросът е къде да инвестират парите си. До голяма степен това зависи от доверието във фондовия пазар. Парите в глобалната икономика са ограничени и те търсят сравнително добро /сигурно и печелившо/ място за престоя си. 
Техническите анализатори и макростратезите посочват, че дългосрочният тренд на фондовите пазари в САЩ е надолу. Корекцията на индексите DJIА и S&Р 500 през последните два дни на миналата седмица доведе до покачване на двата индекса за последните пет работни дни с 0.6%. Това рефлектира в отлив на инвеститорите от правителствените книжа и доходността на 30-годишните бондове нарасна с 0.08%, достигайки до нивото от 4.88%. Доходността на 10-годишните книжа приключи седмицата без изменение на ниво 3.93%, след като в сряда слезе до 3.86%, а впоследствие се възстанови. 
Технологичните акции, представяни от NАSDАQ, от своя страна имат покачване за седмицата от 2.2%, което според анализаторите може да доведе до еуфория при инвеститорите и това да породи възходящ тренд през тази и следващата седмица. Но накрая предвижданията са отново за слизане на цените на американските акции под нивата от средата на миналата седмица. Според статия на Financial Тimes спадът на фондовия пазар от края на 2002 г. до 14 февруари т. г. е около 5% и тази загуба е достатъчна за засилване на инвестициите в него, тъй като акциите на Уолстрийт вече са силно подценени. 
