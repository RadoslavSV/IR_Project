КОМПЕНСАТОРКИТЕ СЕ ЗАКРЕПИХА НА 23.50% 

КИРИЛ ДИМИТРОВ  

ПЛОВДИВСКИЯТ посредник Юг Маркет успя да доизкупи книжата от държавния дял в Балканкар-Рекорд-Пловдив в последния борсов ден за миналата седмица. Същият посредник купи с пазарна поръчка почти 195 хил. акции за клиент в сряда, в четвъртък пробва да атакува с лимитирана поръчка на 1.71 лева, но тогава цената въобще не падна под 2 лева. Поучени от грешката си, в петък Юг Маркет заложиха и на двата варианта, което се оказа печеливш ход, и така прибраха останалите неизкупени 22 627 акции срещу 2.17 лв. за всяка. С пазарното си поведение Юг Маркет демонстрираха големия интерес на клиента им към Балканкар и така съвсем убедиха инвеститорите, че играят за мажоритарния собственик РМД Рекорд кар. 
Изненадващо активна бе търговията в петък с акции на Деспред, където един купувач обра всички книжа, предлагани в ниската ценова категория - между 2.00 и 2.60 лева. Следващите оферти продава бяха вече над 11 лева. По този начин среднопретеглената цена се повиши с 14%, а през борсата минаха към 500 акции, но някои от тях се завъртяха по два пъти и така се получи официалното количество от 916 броя. 
Пикът в цените на сините чипове беше в средата на седмицата, като най-голям растеж отбелязаха Софарма и тютюневите компании. Най-вероятната причина за растежа бе заложеният в закона за бюджета дивидент в размер на 50% от печалбата на държавните предприятия, което зарадва приятно инвеститорите. Все пак към края на седмицата ефектът бе изконсумиран и цените се върнаха с по 2-3% надолу. По подобен начин се развиха нещата и при Албена, но там причината бе започналото /и свършило/ в сряда обратно изкупуване, което качи цените на нормалния пазар до 11.80 лв. Неуспелите да се възползват от арбитража /изкупуването беше на 12 лева/ започнаха да продават, заради което в края на седмицата цената падна до 11 лева. 
Горните дружества движеха нагоре-надолу индекса SОFIХ, като го вдигнаха с десет пункта за три дни и след това го свалиха до 186.63 пункта в петък. Пазарът на компенсаторки остана в измамно спокойствие. От по-нататъшно падане на цените го спасиха търговете на приватизационния сегмент на БФБ и най-вече този за 20.04% от Балканкар-Рекорд, които погълнаха 760 хил. бона. Затова и компенсаторките се позакрепиха на 23.50% от номинала. На хоризонта обаче не се вижда нищо хубаво - търгът за "Св. св. Константин и Елена" според все повече инвеститори ще се развие по модела на пул Златни пясъци. 
 

