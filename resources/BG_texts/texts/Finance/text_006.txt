Бизнестемите в пресата днес, 23 януари 2003 г. 
23.01.2003  
Днес или най-късно в петък НДСВ, ДПС и икономическият екип на правителството ще одобрят вариант за приватизацията на Булгартабак, съобщи говорителят на правителството Димитър Цонев, цитиран от вестник "Пари". Според него вариантът вече е избран и той не включвал отлагането на сделката или нова процедура. Решението е взето предварително, защото вицепремиерът Василев и финансовият министър Велчев до петък са извън страната, коментираха запознати. 
Правителството днес ще обсъжда нов текст в закона за приватизацията с цел деблокиране продажбата на тютюневия холдинг. Поправката няма да посочи директно кой ще е купувачът на тютюневия холдинг, заяви Валери Димитров, шеф на парламентарната икономическа комисия. Според депутата от НДСВ Константин Пенчев тази промяна в закона за приватизацията ще обезсмисли предишните промени, направени в края на 2002 г. В края на миналата седмица бяха внесени за второ четене поправките в закона. 

Данъчните приходи са с 82,7 млн. лв. по-малко (99,1%), стана ясно вчера при отчитането на предварителните данни по консолидираната фискална програма за 2002 г. от финансовия министър Милен Велчев и заместниците му Гати ал Джебури и Кирил Ананиев. Окончателните ще бъдат готови, след като и първостепенните разпоредители с бюджетни средства предадат отчетите си. Неизпълнението идва от данък общ доход, където причината са намалените данъчни ставки, и от социалните осигуровки. 

Събирането им е проблем за бюджета от няколко години, но след създаването на Националната агенция по приходите и въвеждането на задължителната регистрация на трудовите договори се очаква проблемът да отпадне. Общите приходи в републиканския бюджет се преизпълняват с 285 млн. лв. По предварителни данни в консолидираната програма те са 12.510 млрд. лв. (100,7%). 

Преизпълнението се дължи частично на трансферите от БНБ, които са с 22,8 млн. по-високи от планираните - 172,8 млн. лв. Съществено е увеличението на други неданъчни приходи - те възлизат на 2,430 млрд. лв. 

Производители на електроенергия ще получават "зелени" сертификати и ще могат да ги продават от 2004 г., съобщи директорът на дирекция "Европейска интеграция и международни програми" в енергийното министерство Владимир Старирадев пред парламентарната енергийна комисия. В сряда тя обсъди доклад за производството на ток от вятърна енергия, биомаса и геотермални води, информира "Дневник". Документите ще играят ролята на вид ценна книга и ще доказват производството на екологично чиста енергия. 

В страните от Европейския съюз в момента само 12% от електроенергията е от възобновяеми източници, но очакванията са делът им да се удвои до 2008 г. Новият закон за енергетиката, който предстои да бъде приет от правителството, предвижда Държавната комисия за енергийно регулиране да издава сертификатите, а сделките с тях да бъдат регистрирани в енергийното министерство. 

Предвижда се енергийното министерство с наредба да определи квотата на екологично чиста електроенергия, която централите трябва да произвеждат. За да спазят изискването, по-старите централи ще купуват документи от производители на екологично чиста енергия, обясни Старирадев. 

Северноамериканските университети изпреварват със значително предимство висшите учебни заведения от останалите континенти, сочат резултатите от тазгодишната класация на в. "Файненшъл таймс" за стоте най-добри магистърски програми по бизнес администрация. В топ сто на влиятелния икономически всекидневник университетите от САЩ и Канада са 65, докато тези от Стария континент - едва 28. 

Ранглистата се повежда от университета "Уортън" в Пенсилвания, а втори е "Харвард бизнес скул". В първата десетка има само две висши училища от Европа - френското Insead (6) и "Лондон бизнес скул" (7). Все повече изостават традиционните лидери - "Кембридж" и "Оксфорд", които заемат позиции съответно 30 и 35 спрямо 22 и 28 през предишната година. 

Националният план за заетостта за миналата година предвиждаше да бъдат разкрити 60 000 работни места. Предишният министър на труда Иван Нейков обещаваше в края на мандата си да открие 200 000. Тази година за пръв път обещанията и реалните действия имат шанс да съвпадат в по-голяма степен. След сложни преговори и съпротива до последния момент на финансовото министерство в края на 2002 г. правителството прие програма на Министерството на труда, според която от бюджета за следващата година ще бъдат отделени 217 млн. лева за наемане на 100 000 трайно безработни. 

Близо 5 млрд. лева са парите за социални разходи, определени в проектобюджета за 2003 г. Средствата са с 900 млн. лева повече от 2001 г. и с около 560 млн. лева по-големи спрямо 2002 г. 

Предложението на президента Владимир Путин Русия да плати кеш, вместо с ядрено гориво част от дълга си към България, внесе объркване в българските институции, пише "Сега". Новата оферта, направена пред Георги Първанов преди дни, прави гласуваната от Министерския съвет миналата седмица позиция по преговорите неадекватна. 

Утре и в събота в Санкт Петербург се провежда осмата сесия на междуправителствената икономическа комисия. Миналия четвъртък от българската делегация бяха извадени външният и финансовият зам.-министри Любомир Иванов и Красимир Катев с обяснението, че въпросът с дълга вече е решен. Сега подробностите по новата оферта в Санкт Петербург ще обсъждат вицепремиерът Николай Василев и колегата му Алексей Кудрин. 

Парламентът отхвърли вчера ветото на президента върху закона за комисията по финансов надзор и го прие отново, без да направи някакви промени. Сини и червени депутати обаче веднага се заканиха да атакуват закона в Конституционния съд. Те единодушно подкрепиха мотивите на държавния глава. Президентът върна закона за ново обсъждане с аргумента, че някои текстове противоречат на конституцията. 

Те предвиждат да не се обжалват по съдебен ред решенията, с които комисията ще отказва издаване на разрешение за извършване на дейност като застраховател, здравноосигурително дружество, инвестиционно дружество, инвестиционен посредник и др., както и актовете, с които тя отнема разрешения за дейност. Според бюджетната комисия тези текстове не противоречат на основния закон. 

Допълнителни изисквания може да бъдат поставени пред българските фирми, които ще поемат реализацията на проекта за петролопровода Бургас-Александруполис, информира още "Сега". Това се разбра на първото заседание на междуведомствената работна група към регионалното министерство, натоварена с установяването на правилата за участие и разпределението на дяловете между участниците в българския консорциум за нефтопровода. 

В сбирката се включи и новият министър Валентин Церовски. Задачата на работната група е възможно в най-кратки срокове да бъдат изготвени изискванията, на които трябва да отговарят фирмите кандидатки, както и правилата, при които да става това", съобщи пресцентърът. Хората на Церовски обаче не можаха да изяснят дали става въпрос за нови условия или за допълнителни изисквания. 
 

