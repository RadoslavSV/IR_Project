ДО крайния срок за представянето на финансовите отчети на фирмите за 2002 г. остава по-малко от месец, а голяма част от счетоводителите все още имат неясноти и затруднения по тяхното съставяне. Те бяха одобрени от МС миналата седмица, но все още пълните текстове не са публикувани. Още повече че през 2003 г. ще се готвят и нови национални счетоводни стандарти. Проблемите са свързани с промените в счетоводните стандарти, които трябва да бъдат спазени при съставянето на отчетите съгласно чл. 37, ал. 1 от Закона за счетоводството, според който отчетите трябва да бъдат готови до 1 март. 
 
Много от предприятията няма да може да спазят срока, стана ясно от мненията на участниците в семинара "Въвеждането на Международните счетоводни стандарти /МСС/ в българската счетоводна практика". При това мнения за неясноти, свързани с изпълнението на стандартните изисквания, се изтъкват не само с приложението на МСС, но и на националните стандарти. Това е лесно обяснимо предвид факта, че изискванията на много от българските счетоводни стандарти вече покриват част от международните. Някои от тях обаче са съвършено нови за нашата счетоводна практика. Нови са преди всичко философията и финансовото интерпретиране на данните в отчетите. Една от особеностите, които най-много смущават счетоводителите, е 
 
СВОБОДАТА НА ИЗБОРА НА СЧЕТОВОДНА ПОЛИТИКА 
нещо, с което те не са свикнали. Досега отчетите се съставяха по строго регламентирани, предварително спуснати отгоре предписания, по общо определена форма и методология. Сега формата на отчетите /т. нар. сметкоплан/ е само примерна, а основа за организацията на счетоводните данни в отчета са изискванията на съответните приложими стандарти. Вместо отчет, съобразен с нуждите на последващия финансов данъчен контрол и информационните потребности на статистиката, спазвайки стандартите, счетоводителите трябва да представят вярна и точна информация за имущественото и финансовото състояние на фирмата. За да бъде вярна обаче, тя трябва да отговаря на изискванията на всички приложими стандарти. 
Представа за мащаба на проблема, който налага спазването на стандартите, може да се получи дори само от факта, че те са с 
 
ОБЕМ НАД 800 СТРАНИЦИ 
При това официалната им редакция бе утвърдена само преди няколко дни. А за да може да бъдат използвани като документ, съгласно който се определя данъчната основа за целите на фиска, те трябваше да бъдат утвърдени с нормативен акт /постановление на МС/ далеч преди края на 2002 г., за да може да бъде спазен срокът, утвърден със Закона за счетоводството. Очевидно сега, след пропуска на държавната администрация да осигури необходимите предпоставки, отново се впряга каруцата пред коня. И неслучайно редовите счетоводители вече поставят неудобни въпроси. Един от най-често поставяните от тях проблеми е кога държавната администрация ще престане да ги поставя със задна дата пред свършен факт. И кога ще бъде постигната пълна кореспондентност между данъчните закони, ТЗ и изискванията на стандартите. Например някои от последните промени в Закона за корпоративното подоходно облагане всъщност неутрализират разумни корекции на финансовите резултати, произтичащи от новите стандарти, и пораждат противоречия между счетоводителите и ръководителите на фирмите. Апелира се също така за преодоляване на някои текстови и терминологични несъответствия между практиката и стандартите. Оспорва се и целесъобразността на възприемането на МСС като единствени национални стандарти. Като се има предвид, че една от най-съществените разпоредби на ТЗ е директното прилагане на МСС за всички фирми, все по-настоятелно се задава въпросът така, както е регламентирано, това разумно ли е, възможно ли е и как ще се осъществи. 
