РОСЕН НИКОЛОВ, ДИЛЪР В БЪЛГАРСКА ПОЩЕНСКА БАНКА  

БЪЛГАРСКИТЕ облигации по външния дълг приключиха годината на рекордно високи нива. Изминалата година беше най-успешната за българския външен дълг. Факторите, от които ще зависи движението на цените на нашите облигации през 2003 г., ще бъдат: 
* Склонността на инвеститорите да инвестират в книжа от сегмента на възникващите пазари, т. е. цените на българския външен дълг ще зависят от общото движение на цените в сегмента. 
* Заради ясно очертаната вече европерспектива пред България корелацията между цялостното развитие на цените на облигациите на възникващите пазари и цените на българския външен дълг ще отслабва и ще зависи преди всичко от вътрешнополитическата стабилност и развитието на процесите около присъединяване на България към европейските структури. 
На тази база може да се каже, че цените на глобалните български облигации ще зависят предимно от доходността на европейските и американските облигации, като при вътрешнополитическа стабилност и успешно приключване на големите приватизационни сделки биха тествали нива на спред на суапа за съответния матуритет от 200 б. т. през второто тримесечие на 2003 г. при очакване за повишение на кредитния рейтинг на страната. Средният спред на търговия сега е 250 б. т. над суапа. Към първия фактор може да бъдат отнесени геополитически събития като евентуална война с Ирак, която би повлияла позитивно на българския външен дълг в краткосрочен план заради покупки на американски и европейски ценни книжа като "сигурно убежище". Покупките на американски и европейски ценни книжа от страна на инвеститорите би повишило цените им, а оттам и цените на нашите глобални емисии, но ако евентуални военни действия продължат по-дълго от очакваното, това би рефлектирало негативно на българките книжа заради отдръпване на инвеститори от сегмента на нововъзникващите пазари. Нивата, на които приключиха годината българските брейди книжа, са 95.00-95.75 за DISС и FLIRВ и 93.00-93.50 за IАВ. Глобалната емисия в долари с падеж 2015 г. отново проби нивото 109.50 заради поскъпналите десетгодишни американски облигации. Глобалната емисия в евро с падеж 2013 г. се задържа над 105.25 - 6.77% доходност до падежа, рекордно ниво за тази емисия, като причината отново са десетгодишните европейски книжа, които понижиха доходността си до 4.19% заради загубите на борсите и страховете за скорошни военни действия срещу Ирак. Петгодишните еврооблигации приключиха годината на рекордните 106.50-107.00, или 5.42-5.32% доходност до падежа. 
В следващите броеве на в. ПАРИ очаквайте прогнозите и на други дилъри за българския дълг. 
