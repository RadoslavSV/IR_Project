РОСЕН НИКОЛОВ, ДИЛЪР НА БЪЛГАРСКА ПОЩЕНСКА БАНКА  

АГРЕГАТНАТА левова ликвидност на банковата система се повиши традиционно в първите дни на новата календарна година заради погашения на лихви и главници по ценни книжа и започналите трансфери за изплащане на пенсиите за първия месец на новата година. Общата левова маса в системата достигна 693 млн. лв. в края на седмицата, което е повече от достатъчно за поддържане на минималните задължителни резерви на банките дори само с левове. Петък бе и последен ден за регулиране на минималните резерви за декември и в условията на изключително висока ликвидност левовите лихви се понижиха до 0.2% за еднодневните и 1.25% за месечните депозити на междубанковия паричен пазар. 
Очакванията за нулеви левови лихвени нива поне през първото тримесечие на годината провокираха банките да потърсят бягство от лева чрез еврото, което повиши курса си до фиксинга на БНБ от 1.95583 ВGN/ЕUR. На това ниво БНБ продава евро на търговските банки и прибира от тях левовете, като редуцира ликвидността на банковата система. Въпреки че в предварителния емисионен календар на финансовото министерство за януари е предвидено да бъдат емитирани книжа за 117 млн. лв., падежите на лихви и главници по ДЦК за този месец са в размер на 133 млн. лв. и практически ще неутрализират ефекта на вливане на ликвидност от ДЦК в банковата система. 
Ако МФ не емитира големи по обем извънредни емисии ДЦК през първото тримесечие на годината, лихвените нива на паричния пазар у нас ще останат в границата 0.5-1.5% поне да края на март. Тогава ще дойде ред на по-големите изходящи потоци към бюджета от банковата система под формата на изравнителни данъчни плащания за предходната година. 
Изхождайки от поведението на МФ през 2002 г., може да очакваме, че ще бъде увеличен обемът на някои емисии спрямо предварителния емисионен календар, за да се обере остатъчната ликвидност в банковата система в началния период на годината. Това ще бъде за сметка на по-малки по обем отваряния на емисиите през втората половина на годината, когато очакванията са за по-ниска левова ликвидност и относително по-високи лихвени нива. 
В системата на валутен борд лихвите на българския паричен пазар ще останат свързани със съответните нива в еврозоната. При равни други условия това означава по-ниски лихви по левовите депозити спрямо 2001 и 2002 г. заради по-ниските лихви в еврозоната. Въвеждането на системата за разплащания в реално време също ще окаже ефект върху левовите лихви, тъй като по-малко левове ще бъдат необходими за поддържане на разплащанията между банките. 
