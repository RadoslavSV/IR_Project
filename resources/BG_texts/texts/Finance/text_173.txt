"Слънчев бряг холдинг" инвестира 1.7 млн. лева в акции на ПИМБ
ВЛАДИСЛАВ ПАНЕВ 18/2 - 17:39 ч.

   

"Слънчев бряг холдинг" е инвестирал близо 1.7 млн. лв. от паричните си средства в акции на Първа източна международна банка (ПИМБ), сочи справка от отчета на бившия приватизационен фонд към 31 декември 2002 г. Дружеството е осъществило сделка за 310 хил. книжа от банката, които са равни на 1.55% от нейния капитал. Цената на операцията е 1 698 800 лв., или 5.48 лв. за акция. 

Досега основният актив на холдинга бяха около 280 хил. акции от преобладаващо държавния "Слънчев бряг" АД и печалбата му идваше от изплащаните от това дружество солидни годишни дивиденти. Амбициите на "Слънчев бряг холдинг" бяха да инвестира получените средства в туристически обекти в курорта, например хотел или парцел за ново строителство. 

"Не успяхме да направим такова вложение и затова решихме да се насочим към други отрасли", заяви във вторник изпълнителният директор на бившия приватизационен фонд Николай Николов. "Планираме и други инвестиции, но ще ги огласим, когато се вземе окончателно решение за тях", добави той. 

Промяната в посоката на движение на финансовите ресурси на холдинга вероятно е следствие от влизането на нови хора в съвета на директорите му през миналото лято. Тогава бе направен опит за превземане на дружеството, след като инвестиционният посредник "София интернешънъл секюритиз" закупи около 20% от капитала му. Това бе достатъчно за придобиване на контрол, тъй като до този момент нямаше акционер с повече от 5% от акциите на холдинга. Впоследствие книжата на посредника бяха изкупени на фондовата борса по 17.73 лв. (за сравнение сега акциите на "Слънчев бряг холдинг" струват 5 лв. едната). Така основни собственици с по над 5% от капитала станаха "Импетус" - Бургас, и "Нови имоти" ЕООД - София. 

На общото събрание от 23 юни 2002 г. пък за член на съвета на директорите беше избран Валери Йосифов - преподавател по финансов контрол в УНСС. По-малко известен факт от неговата биография е, че преди години е бил председател на надзорния съвет на "Секюрити иншурънс къмпани" (СИК). За бившата силова групировка се твърди, че чрез различни офшорни компании и физически лица контролира по-голямата част от акциите на ПИМБ. 

Трудно е да се прецени каква е реалната стойност на акциите на банката, защото те не се търгуват на фондовата борса. Отчетът на финансовата институция за деветмесечието на 2002 г. обаче показва, че платената от "Слънчев бряг холдинг" цена от 5.48 лв. за акция е твърде висока. Ако това е реалната стойност на книжата, то пазарната капитализация на банката би трябвало да бъде над 110 млн. лева. В същото време такъв е размерът на всички активи на ПИМБ, включително депозитите и привлеченият ресурс от други банки. Според счетоводния отчет капиталът плюс резервите на банката е 24.164 млн. лв., а печалбата й е равна на 1.382 млн. лева. "Нашите разчети показват, че една акция от ПИМБ струва 9 лева", сподели Николай Николов. Той допълни, че холдингът ще закупи и още книжа от ПИМБ, ако се предлагат. 
