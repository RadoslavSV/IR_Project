ЗПАД Алианц България АД предлага застраховката Загуби вследствие неплащане на лизингови вноски, предназначена за търговци, отдаващи движимо имущество на лизинг. Обект на застраховката са вземанията на търговеца по лизингови вноски съгласно погасителен план по валиден договор за лизинг. Поолицата покрива загуби на застрахования вследствие неиздължаване от страна на лизингополучател на вноски и невръщане на лизинговия обект. Застрахована е сумата на всички дължими лизингови вноски съгласно валидни лизингови договори, сключени през периода на застраховката, с изключение на встъпителните вноски. Застраховката се сключва при изрично одобрение на ЦУ и ТБ България инвест. 
 
ЗАД ЗК Левски Спартак предлага застраховка неплащане на дължими лизингови вноски, която е лицензирана към общия продукт Разни финансови загуби по клауза застраховка на лизинг. Застрахова лизингодателя за неплащане на дължимите по договора, сключен между него и лизингополучателя, вноски. Задължително условие е да бъде застраховано и самото имущество, предмет на лизинговия договор, независимо дали е кола, черна или бяла техника или оборудване. Застраховката покрива рискове като обявяване в несъстоятелност, смърт или поставяне под запрещение на лизингополучателя и др. 
 
ЗК Орел АД предлага застраховката Финансови загуби от неплащане на разсрочени вноски по лизингови договори. Обект на застраховката са договори за лизинг, сключени между юридически лица. Застраховката е валидна само за договори между местни юридически лица, сключвани и изпълнявани на територията на България, като първоначалната вноска по лизинговия договор не трябва да бъде по-ниска от 30%. 
Орел обезщетява застрахования до размера на всички допълнително направени разходи за събиране на дължимите вземания от лизингополучателя, както и тези за връщане на имуществото под негово владение и по неговата повторна реализация. Компанията покрива и размера на всички дължими вноски в случай на доказана невъзможност на лизингодателя да ги събере от лизингополучателя или да върне имуществото в свое владеене. 
 
МЗК Европа АД предлага застраховка за загуби от неплащане на лизингови вноски. Компанията сключва абонаментен или рамков договор с лизингодателя, като впоследствие за всяка конкретна продадена вещ се пише отделна полица. Конкретните цени и условия се договарят. Компанията одобрява и самия лизингов договор. По тази застраховка Европа се ангажира да плати остатъка от неплатените вноски по лизинговия договор или осигурява връщането на съответната вещ. Застраховката заема много малък процент от портфейла на компанията. 
 
ДЗИ Общо застраховане АД предлага продукти, които покриват финансовата загуба, произтичаща от различни облигационни и търговски правоотношения - договор за продажба /стоков кредит/, банкови кредити и гаранции, договори за лизинг и наем. Застраховката може да се сключи от физически лица и всички стопански субекти, извършващи търговска дейност чрез изброените договори. По тези застраховки се покрива финансовият риск на продавача /доставчика/, банката кредитор или издател на банковата гаранция, лизингодателя, наемодателя от неплащане на дължими вноски по сключени договори между тях и съответните клиенти - физически и юридически лица. 
Застрахователната сума зависи от размера и броя на дължимите вноски по конкретния договор. Застрахователното покритие за всички събития през периода на застраховката е до действителния размер на вредата /неплатените дължими вноски/, но не повече от застрахователната сума. 

