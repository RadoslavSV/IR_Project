СИЛВИЯ ПЕНЕВА, НАЦИОНАЛЕН ДИРЕКТОР ПО ОДИТИ В ДЕЛОЙТ И ТУШ, БЪЛГАРИЯ  


МЕЖДУНАРОДЕН счетоводен стандарт 8 "Нетна печалба и загуба за периода, фундаментални грешки и промени в счетоводната политика" установява изискванията за представянето на фундаменталните грешки и промените в счетоводната политика. Той се прилага при представянето на печалбите или загубите от обичайната дейност на предприятията, както и на извънредните приходи и разходи, а също така и при промени на приблизителните счетоводни оценки, фундаменталните грешки и промените в счетоводната политика. 
 
ЧАСТ ВТОРА 
Възможно е във всеки финансов отчет да съществуват грешки, но фундаменталните счетоводни грешки изискват специално счетоводно третиране и представяне на допълнителна информация. Съгласно МСС 8 фундаментални грешки са грешките, установени през текущия период, които са от такова значение, че финансовите отчети за един или повече предходни периоди вече не може да се считат за достоверни към датата на тяхното издаване. Примерите включват математически грешки, грешки при прилагането на счетоводните политики, погрешно представяне на факти, измама или недоглеждане. Все пак само в редки случаи подобни грешки може да са от такова значение, че финансовите отчети от предходни периоди да не може повече да бъдат считани за достоверни. 
Коригирането на фундаменталните грешки се различава от извършването на промени в приблизителни счетоводни оценки. 
 
КОРИГИРАНЕТО НА ФУНДАМЕНТАЛНИ ГРЕШКИ, СВЪРЗАНИ С ПРЕДХОДНИ ПЕРИОДИ, ИЗИСКВА ПРЕИЗЧИСЛЕНИЕ НА СРАВНИТЕЛНАТА ИНФОРМАЦИЯ И/ИЛИ ПРЕДСТАВЯНЕ НА ДОПЪЛНИТЕЛНА ПРОФОРМА ИНФОРМАЦИЯ 
Приблизителните счетоводни оценки по своята същност представляват приблизителни стойности, които подлежат на преразглеждане, когато стане известна допълнителна информация. Например печалбата или загубата, призната в резултат на непредвидено обстоятелство, което не е могло да бъде надеждно оценено преди това, не представлява коригиране на фундаментална грешка, а промяна в счетоводна оценка. 
МСС 8 предписва 
 
ДВА ПОДХОДАЗА КОРИГИРАНЕ 
на фундаменталните грешки: препоръчителен и алтернативен. При препоръчителния подход фундаментална грешка се коригира в периода, в който е възникнала, като практически това се извършва чрез корекции в неразпределената печалба в най-ранния представен отчетен период. 
При алтернативния подход сумата за корекцията на фундаменталната грешка се отчита в печалби и загуби за текущата година. Информацията за предходни отчетни периоди се представя по същия начин, както е била представяна във финансовите отчети за предходните периоди. При приемането на МСС 8 намерението на Комитета по МСС за създаване на алтернативен подход на отчитане на фундаментални счетоводни грешки е било да се позволи на съставителите на отчети в държави, в които е забранена промяна на финансовата информация за предходни периоди, да извършат корекцията на фундаменталната грешка, като представят кумулирания ефект в печалби и загуби за текущата година. 
 
СЧИТА СЕ ЗА ДОБРА СЧЕТОВОДНА ПРАКТИКА ДА СЕ ОТБЕЛЯЗВА НА ВСЯКА СТРАНИЦА ВЪВ ФИНАНСОВИТЕ ОТЧЕТИ В ЗАГЛАВИЕТО НА СЪОТВЕТНАТА КОЛОНА, ЧЕ ПРЕДХОДНИТЕ ПЕРИОДИ СА ПРЕИЗЧИСЛЕНИ 
Освен това предприятието оповестява следното: 
 
естеството на фундаменталната грешка /препоръчителен подход и разрешеният алтернативен/; 
 
размера на корекцията за текущия период и за всеки представен предходен период /препоръчителен подход/ или призната в отчета за приходите и разходите и включена във всеки период, за който е представена проформа информация /при разрешения алтернативен подход/; 
 
размера на корекцията, свързана с периоди, предхождащи включените в сравнителната информация /препоръчителен подход/ или пък проформа информацията /разрешен алтернативен подход/; 
 
и факта, че сравнителната информация е била преизчислена или че това е било невъзможно да се направи /препоръчителен подход/, или пък че е невъзможно да се представи проформа информация /разрешена алтернатива/. 
МСС 8 установява също така 
 
ДЕФИНИЦИЯ НА СЧЕТОВОДНАТА ПОЛИТИКА 
на предприятието и предписва как следва да се представят промените в счетоводната политика. Счетоводната политика представлява конкретни принципи, бази, установени правила и практики, приети от едно предприятие при изготвянето и представянето на финансовите отчети. 
 
ПРОМЯНА В СЧЕТОВОДНАТА ПОЛИТИКА ТРЯБВА ДА СЕ ПРАВИ САМО АКО СЕ ИЗИСКВА ПО ЗАКОН ИЛИ ОТ ИНСТИТУЦИЯТА, РЕГЛАМЕНТИРАЩА СЧЕТОВОДНИТЕ СТАНДАРТИ, ИЛИ АКО ПРОМЯНАТА ЩЕ ДОВЕДЕ ДО ПО-ПОДХОДЯЩО ПРЕДСТАВЯНЕ НА СЪБИТИЯТА ИЛИ СДЕЛКИТЕ ВЪВ ФИНАНСОВИТЕ ОТЧЕТИ НА ПРЕДПРИЯТИЕТО 
По-подходящо представяне във финансовите отчети на събития или сделки има, когато новата счетоводна политика води до по-съответстващо или достоверно представяне на информацията относно финансовото състояние, резултатите или паричните потоци на предприятието. 
Изброените по-долу случаи не представляват промени в счетоводната политика: 
• приемането на счетоводна политика за събития и сделки, които се различават по същество от случилите се преди това събития или сделки; 
• и приемането на нова счетоводна политика за събития или сделки, които не са се случвали преди това или са били незначителни. 
Съгласно МСС 8 
 
ПРЕПОРЪЧИТЕЛНИЯТ ПОДХОД ИЗИСКВА ПРОМЯНАТА В СЧЕТОВОДНАТА ПОЛИТИКА ДА СЕ ПРИЛАГА С ОБРАТНА СИЛА 
освен ако размерът на свързаните с това корекции за предходни отчетни периоди не е определим по разумен начин 
/определим в разумни граници/. Всяка корекция в резултат на промяна в политиката трябва да се отрази като корекция в началните салда на неразпределената печалба. Сравнителната информация трябва да се преизчисли освен в случаите, когато това не е възможно. 
Алтернативният подход за отчитане на промяна в счетоводната политика също изисква прилагане с обратна сила освен ако размерът на свързаните с това корекции за предходни отчетни периоди не е определим по разумен начин. Само че при алтернативния подход всяка корекция трябва да се включи в печалби и загуби за текущата година. Изисква се да се представи допълнителна проформа информация, изготвена съгласно препоръчителния подход за отчитане, освен ако това е практически неизпълнимо. 
 
ПРОМЯНАТА В СЧЕТОВОДНАТА ПОЛИТИКА, ПРИЛАГАНА С ОБРАТНА СИЛА, ВОДИ ДО НОВА СЧЕТОВОДНА ПОЛИТИКА, ПРИЛАГАНА ЗА СЪБИТИЯ И СДЕЛКИ, ТАКА КАТО ЧЕ ЛИ НОВАТА СЧЕТОВОДНА ПОЛИТИКА ВИНАГИ Е БИЛА ПРИЛАГАНА 
Ето защо счетоводната политика се прилага за събития и сделки, считано от датата на тяхното възникване. Прилагането за бъдещи периоди означава, че новата счетоводна политика се прилага по отношение на събития и сделки, възникващи след датата на промяната. 
Новата счетоводна политика обаче се прилага по отношение на съществуващите салда, считано от датата на промяната й. Пример: едно предприятие може да реши да направи промяна в счетоводната си политика относно разходите по заеми и да капитализира тези разходи в съответствие с разрешеното алтернативно третиране в МСС 23 Разходи по заеми. При бъдещо прилагане новата политика се прилага само по отношение на разходите по заеми, които са направени след датата на промяната на счетоводната политика. 
Когато дадена промяна в счетоводната политика има съществен ефект върху текущия период или върху всеки представен предходен период, или може да има съществен ефект върху следващите периоди, предприятието трябва да оповести следното: 
 
причината за промяната /препоръчителен подход и разрешеният алтернативен подход/; 
 
размера на корекцията за текущия период и за всеки представен период /препоръчителен подход/ или пък призната в отчета за приходите и разходите и включена във всеки период, за който е представена проформа информация /разрешен алтернативен подход/; 
 
 размера на корекцията, отнасяща се за периоди, предхождащи включените в сравнителната информация /препоръчителен подход/ или пък проформа информация /разрешен алтернативен подход/; 
 
и факта, че сравнителната информация е била преизчислена или че това е било практически неизпълнимо /препоръчителен подход/ или пък практически е неизпълнимо да се представи проформа информация /разрешен алтернативен подход/. 
Преходните разпоредби на отделните МСС може да налагат промяна в счетоводната политика както с обратна сила, така и с прилагане за бъдещи периоди.  
