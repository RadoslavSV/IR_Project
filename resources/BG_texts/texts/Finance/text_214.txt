ГЕРМАНИЯ УВЕЛИЧАВА ЕМИСИИ НА ДЪЛГ ПРЕЗ МЕСЕЦА  

ЗАСИЛЕНИТЕ очаквания за война в Близкия изток и лошите данни за състоянието на икономиките на страните от еврозоната подкрепят европейските бондове. Решението на Германия за значително увеличение предлагането на дълг и фискалната реформа в САЩ ще са във фокуса на пазарите през следващите дни. 
По време на азиатската търговия цените на съкровищните книжа на САЩ коригираха спада, който те отчетоха на Уолстрийт в късния понеделник. Пакетът от данъчни промени, заявен от администрацията на президента Джордж Буш, подкрепи фондовия пазар, което рефлектира в отслабване блясъка на съкровищните книжа на САЩ. За момента позитивната нагласа на пазарите към фондовия пазар и не толкова към правителствените облигации се определя от очакванията, че в резултат на данъчните реформи на Буш най-голямата икономика ще получи допълнителни стимули на стойност 600 млрд. USD. Късно вчера трябваше да бъдат обявени допълнителни детайли за това, какви ще бъдат фискалните стимули за икономиката. 
Основният интерес на трейдърите в следващите дни е насочен към данните за заетостта, които ще бъдат изнесени в петък, и тези за продажбите на дребно, очаквани следващия вторник. Изнесеният през миналата седмица промишлен ISМ индекс за декември 2002 г. показа възстановяване на икономиката, което рефлектира в спад на цените на съкровищните книжа на САЩ. Цените на 10-годишните правителствени облигации на САЩ слязоха от нива над 101 цента за долар до 99.84. 
Междувременно в първата половина на европейската търговия вчера опасенията за предстояща война в Персийския залив и по-лошите от очакваното данни за продажбите на дребно в Германия подкрепиха цените на съкровищните книжа на страните от еврозоната. Пазарите концентрират голяма част от своето внимание в очакванията през следващата седмица Германия да увеличи предлагането на правителствените книжа. Опасенията на трейдърите са, че това може да доведе до пренасищане на пазара, респективно да окаже натиск към поевтиняване на цените. Германия ще стартира процеса на постепенно нарастване на дълговите си емисии с аукцион на 10-годишни бондове. Очакванията на анализаторите са през януари предлагането на 10-годишните книжа да нарасне с 80 млрд. ЕUR, а на 30-годишните - с 10 млрд. ЕUR. Поради високата ликвидност в началото на годината януари е месец с обичайно високо предлагане на съкровищни книжа. 
Изнесените данни за продажбите на дребно в Германия за ноември отчетоха спад от 6% спрямо същия месец на м. г. Проучването на Reuters показваше, че пазарите очакваха те да се понижават с 1.2%. Същевременно потребителското доверие във Франция за декември също отчете влошаване до минус 17 пункта спрямо минус 16.4 пункта за ноември. 
Заплахата от война срещу Ирак отново остава на дневен ред. В понеделник представители на Белия дом заявиха, че се обсъждат планове за следвоенното възстановяване на Ирак, както и присъствието на развитите държави в управлението на страната. От своя страна Саддам Хюсеин призова към защита на страната по време на парад в Деня на армията в Багдад.  

