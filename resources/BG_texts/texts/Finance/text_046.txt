ПРИТЕСНЕНИЯТА около перспективите на щатската икономика и приближаването на възможните военни действия в Ирак повишиха цените на съкровищните книжа на САЩ. Допълнително инвеститорите поставиха под съмнение ефективността на обявения план на администрацията на Белия дом за стимулиране на икономиката. Правителствените облигации на най-голямата икономика повишиха цената си, след като фондовият пазар отчете силен спад - основните индекси загубиха между 1.4 и 2.1% от стойността си. Бъдещето на най-голямата икономика отново се постави на везните и пазарите очакват със засилен интерес данните за безработицата през декември в САЩ, които ще бъдат обявени днес. Ако те са по-лоши от очакваното, това ще окаже силен натиск върху щатската валута и цените на Уолстрийт. 
В европейската икономики ситуацията е идентична. Тенденциите в нея също са смесени с преобладаване на негативизма, още повече сега, когато еврото достигна до най-високата си стойност от ноември 1999 г. Изнесените данни за безработицата в Германия за декември показаха, че трудовият пазар в страната е на най-лошото си ниво за последните четири години. Въпреки първоначалното поскъпване на германските 10-годишни книжа впоследствие те коригираха надолу. Междувременно геополитическото напрежение за война в Ирак през февруари също оказваше подкрепа на дълговите книжа. 
В тези условия дълговите книжа на страните от възникващите държави продължават да бъдат апетитна инвестиция. Като цяло сегментът на възникващите пазари беше във възходяща посока. Българските глобални облигации тестваха и достигнаха нови исторически рекорди. Глобалните облигации в долари с падеж 2015 г. се търгуваха на ниво 110.875 и по-високо. Тези деноминирани в евро и с падеж 2013 и 2007 г. се разменяха на нива съответно 107.75 и 107.67. Рисковата надбавка на българските дългови книжа вече слезе на нива съответно от 283 пункта за глобалните облигации с падеж 2015 г. до 164 пункта за тези с падеж 2007 г. Брейди облигациите също продължиха възходящата си тенденция, макар и със слаби темпове. Ключовият въпрос за инвеститорите е кога най-рано може да се очаква възстановяването на икономиката на САЩ. 

