ЕВРОПЕЙСКИ КОНВЕРГЕНТНИ ФОНДОВЕ АГРЕСИВНО СЕ НАСОЧВАТ КЪМ БЪЛГАРИЯ, ТВЪРДИ КРАСИМИР КАТЕВ, ЗАПОЧВА ПРОГРАМА ЗА ЕВРОЕМИСИИ 

ВИКТОРИЯ ЛАЗОВА  

ГРАЖДАНИ са купили облигации от новата емисия, деноминирана в ЕUR, за по 10-20, дори 50 хил. ЕUR, съобщи за в. ПАРИ зам.-министърът на финансите Красимир Катев. Количествата, купени от физически лица, не са никак малки, интересът към емисията е надхвърлил очакванията на финансовото министерство. Заявеният интерес от чужди инвеститори е за около 30-40 млн. ЕUR. Както в. ПАРИ писа, заявките са надхвърлили четири пъти обявеното количество, но чужденците не са били достатъчно съревнователни в поръчките си. Финансираме на рекордно ниски нива, каза Катев. Тези облигации са началото на една малка програма за утвърждаване на евроемисии на местния пазар. 
От емисията в ЕUR ДЦК са купили европейски конвергентни фондове. Те купуват книжа на държави от втората вълна кандидат-членки за Европейския съюз. Цените от първата вълна вече са доста високи. Унгария, Чехия и Полша търгуват на около LIВОR плюс 40 базисни пункта, поясни Катев. Затова тези фондове агресивно се насочват към България - тенденцията се очертала от миналата година, но сега е абсолютно изразена. Фактът, че чуждестранни портфейлни инвеститори също започват да следят внимателно вътрешния пазар, е много радващ. Защото това, освен че ще е бизнес за местните банки и финансово-брокерски къщи, ще донесе и по-ниска доходност за нас поради по-големия пул от потенциални участници. 
Емисията е много успешна, защото успяхме да идентифицираме нов източник на интерес към ДЦК, обясни той. Пулът от левова ликвидност все пак е ограничен - не повече от 45-50% от депозитите на банковата система са в левове. Останалите 50-55% са в ЕUR и USD. Досега това евро нямаше къде да бъде инвестирано освен в нашите външни облигации, които обаче са на много високи цени. 
Ще емитираме само дългосрочни емисии, които ще са с падеж, след като България стане член на Европейския съюз и възприемем еврото като наша национална валута. Преобладаващ остава левовият дълг - националната ни валута ще се запази поне още 4-5 г. Ние се готвим за времето след това, да се насочим там, където трябва да бъдем след няколко години, уточни Катев. 
 
КАТЕВ ЗА ПАРИТЕ 
Това е първата емисия на вътрешния пазар, която ще бъде истински ликвидна. Затова сложихме минимум 100 млн. ЕUR - не, че в момента ни трябват някакви пари - явно не ни трябват, резервът е достатъчно висок. Но времето е оптимално - има ликвидност, има доверие и в системата, и в управлението на държавния дълг. 
 
ДЪЛГОСРОЧНИЯТ ЕФЕКТ 
СРЕДНАТА доходност от 5.57% за седем години може да се сравни с първоначалната доходност, когато емитирахме първата седемгодишна емисия, която беше 8-9%. За много по-кратки облигации - 3-5 г., моят предшественик трябваше да плаща 8-9%, каза Катев. Така че дългосрочният ефект от нашата стратегия за управление на дълга е факт, смята зам.-министърът. 
