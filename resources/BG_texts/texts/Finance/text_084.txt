В ГЕРМАНИЯ ФОНДОВИЯТ ПАЗАР СЕ АКТИВИЗИРА СЛЕД ПРИВАТИЗАЦИЯТА НА ДОЙЧЕ ТЕЛЕКОМ 

С ИЗПЪЛНИТЕЛНИЯ ДИРЕКТОР НА БФБ-СОФИЯ ГЕОРГИ ДРАЙЧЕВ РАЗГОВАРЯ ТОНИ МАРКОВ  


 
 
 ГОСПОДИН ДРАЙЧЕВ, КОЕ Е НАЙ-ВАЖНОТО СЪБИТИЕ НА БОРСАТА ПРЕЗ 2002 Г.? 
- Най-важно беше качването на компенсаторните инструменти за търговия на БФБ-София. Този факт беше много нежелан и много желан в същото време - изключително спорна ситуация. Много икономически сили бяха заинтересувани търговията с тях да си остана така, както беше, но, от друга страна, движението напред на обществото към гражданско общество и към прозрачност на бизнеса и икономиката предполага всеки такъв процес да бъде нормален, регулиран и справедлив. Така че за мен събитието на годината беше приемането на Закона за сделките с компенсаторни инструменти, както и това, че независимо от огромните технически трудности институциите се справиха с привеждането на този закон в действие. Инвестиционната общност прие нещата нормално, търговията тече, движена от приватизационните очаквания, цените се покачиха, разходите намаляха. Ситуацията като цяло вече изглежда по-оптимистична. Половината обем на борсата през годината е от компенсаторни инструменти. 
 
ПРАВ ЛИ БЕШЕ ПРЕЗ ПРОЛЕТТА ВЛАДИМИР КАРОЛЕВ, КАТО КАЗА, ЧЕ ПРОГРАМАТА ЗА РАЗВИТИЕ НА КАПИТАЛОВИЯ ПАЗАР СЕ Е ПРЕВЪРНАЛА В ПРОГРАМА ЗА УСВОЯВАНЕ НА КОМПЕНСАТОРКИТЕ НА БОРСАТА? 
- Аз участвах на някои етапи в разработването на програмата, която беше готова в началото на 2002 г. и която всъщност се наричаше Стратегия за развитие на капиталовите пазари. Тя съдържаше три елемента: развитие на капиталовия пазар, прозрачна и бърза приватизация през борсата и усвояване на компенсаторните инструменти. Главната цел на този тристранен процес беше да се раздвижи капиталовият пазар в България, като се използват нетрадиционни средства и паралелно с това се решат още няколко други обществени и икономически проблеми като приватизацията и реализацията на компенсаторките. Неизпълнението на сроковете и несинхронизирането на различните елементи от програмата налагат извода, че един екип не може да предвиди абсолютно всички фактори, които влияят на даден процес. 
Все пак резултат има. Капиталовият пазар показва сам по себе си около 280% нарастване количествено, индексът също стремглаво нарасна. Има пазар на компенсаторки, има приватизация през борсата. Макар и със закъснение, пуловете за приватизация чрез компенсаторни инструменти са организирани, част от конкурсите за инвестиционни посредници, които ще менажират продажбата на пуловете, са приключили. Като цяло целите на стратегията една по една се постигат, резултатът е налице и е положителен. Единствено трябва да се отбележи забавянето и разминаването на някои от сроковете - забавяне на някои от компаниите да станат публични. 
 
МОЖЕ ЛИ ТОЗИ ПРОБЛЕМ ДА БЪДЕ УРЕДЕН ЗАКОНОВО? 
- Имам неофициална информация, че се подготвят промени в нормативната уредба, които да подпомогнат по-бързото преобразуване в публични на компаниите, които ще се приватизират. Лично аз считам, че моментът за подобно решение е назрял, тъй като не може безкрайно дълго да се върти пазарът на компенсаторни инструменти, без да се стигне до тяхното реализиране. Те сами по себе си нямат стойност, освен ако не служат за приватизация. 
 
ИМА ЛИ ДРУЖЕСТВА, АКЦИИ ОТ КОИТО ПРЕДСТОИ ДА БЪДАТ ПУСНАТИ НА БОРСАТА И ТЕЗИ ДРУЖЕСТВА СЛЕД ТОВА ДА ИМАТ ШАНС ДА ОСТАНАТ ПУБЛИЧНИ И ДА СЕ ТЪРГУВАТ НА БОРСАТА? 
- Не искам да звучи отговорът ми уклончиво, но на този въпрос е наистина много трудно да се отговори. По-голям шанс да останат на борсата има при относително големите компании. Техният мениджмънт е по-вероятно да е професионален и да се отнесе благосклонно към оставането на компанията публична. За повечето големи компании съществуват вече разработени стратегии за приватизация, в които един от пунктовете е дали кандидат-купувачът е склонен да купи компания, която е публична, или желае да купи дружество, което е напълно, стопроцентово затворено. За момента няма отговор на този въпрос. 
 
ИЗЛИЗА, ЧЕ СЕ ДАВА ПРИОРИТЕТ НА СТРАТЕГИЧЕСКИЯ ИНВЕСТИТОР ДА ОПРЕДЕЛЯ СЪДБАТА НА ТЕЗИ ГОЛЕМИ КОМПАНИИ И НЯМА ПРЕДВАРИТЕЛНО ПОСТАВЕНА ЦЕЛ ОТ СТРАНА НА ДЪРЖАВАТА ПРОДАВАЧ ТЕЗИ ГИГАНТИ КАТО ДСК, БТК, ДЗИ ДА ОСТАНАТ ПУБЛИЧНИ И НА БОРСАТА? 
- Това вече е въпрос на философия на приватизацията, а не толкова какво е желанието на някого. Ако приоритет е продажбата срещу максимална сума веднага, нормално да се вземе предвид мнението на купувача: той може да каже, че ще даде повече пари, ако дружеството е затворено. Въпреки че публичната компания със сигурност ще е много по-прозрачна, по-добре контролирана от акционерите, а това не може да не доведе до нейното по-добро управление. Това е като цяло по-добре за обществото, защото тя ще генерира по-голяма печалба, няма да затваря работни места, ще разширява бизнеса си в интерес на цялата икономика. 
 
ВСЕ ПАК НЕ ПРОПУСКАМЕ ЛИ ИСТОРИЧЕСКИ ШАНС КОМПАНИИ, ЧИИТО АНАЛОЗИ В ДРУГИТЕ СТРАНИ СА ГРЪБНАКЪТ НА БОРСОВАТА ТЪРГОВИЯ, У НАС ИЗОБЩО ДА НЕ ИЗЛЯЗАТ НА БОРСАТА? 
- Спомням си, че в Германия фондовият пазар се активизира след приватизацията на Дойче телеком - това беше сигналният изстрел. За разлика от англосаксонските икономики в тази страна не е била развита фондовата търговия преди това. По тази аналогия може би е правилно твърдението, че ако БТК не излезе на борсата, можем да изпуснем шанса да имаме една ликвидна, добре търгуваща се компания с потенциал, която да отговори на общите виждания за ликвиден и доходоносен фондов пазар. 
 
АКО ВСЕ ПАК БТК СЕ ИЗПЛЪЗНЕ ОТ БОРСАТА, ИМА ЛИ ДРУГИ КОМПАНИИ, НА КОИТО МОЖЕ ДА СЕ РАЗЧИТА, ЧЕ ЩЕ ПРОДЪЛЖАТ НАБЛЮДАВАНИЯ СЕГА РАСТЕЖ? 
- Моето мнение е, че принудителните мерки имат краткотраен ефект. Правилният път е създаването на добра инвестиционна среда и привличането като публични дружества на големи български и чуждестранни компании, които биха желали да придобият публичен статут доброволно, убедени в преимуществата на това една компания да е публична. Като лична мечта бих дал за пример за подходящи за листване на борсата компании като МобилТел, Овъргаз - от такъв ранг компании. 
 
ПРОМЕНИТЕ В ЗППЦК ДАДОХА ПОВЕЧЕ ПРАВА НА МИНОРИТАРНИТЕ АКЦИОНЕРИ И НЯКОИ ДОРИ ВЗЕХА ДА ЗЛОУПОТРЕБЯВАТ С ТЯХ. КОГА СПОРЕД ВАС ЩЕ НАСТЪПИ МИР И ХАРМОНИЯ В ПУБЛИЧНИТЕ ДРУЖЕСТВА МЕЖДУ РАЗЛИЧНИТЕ ВИДОВЕ СОБСТВЕНИЦИ? 
- Протекционистичният характер на закона отразява ситуацията в България - голямата диференциация в инвестиционната култура на българските граждани. Една част от хората, които са близки до средите на капиталовия пазар, са наясно какво става, как стоят нещата, включително и в правно отношение. От друга страна, средностатистическият български гражданин е доста далеч от правилата на капиталовия пазар и точно това е отразено в закона, който силно защитава миноритарните акционери - по-скоро ги пази от тяхната собствена неинформираност. Естествено в бизнессредите с умели действия определени миноритарни акционери се възползват от характера на закона и притискат мажоритарните собственици. Това е нормален процес на пазарните механизми, които действат на всички нива. Правото да управляваш една компания също е стока и сражението се води по принципите на пазара. Имаше дълъг период, в който мажоритарните акционери извиваха ръцете на миноритарните, сега като че ли силите са поизравнени. Аз лично мисля, че този процес може единствено да доведе до подобряване на корпоративното управление на компаниите - ако мажоритарният собственик управлява компанията добре, то е излишно миноритарните акционери да го атакуват. 
 
В ПОСЛЕДНАТА АНКЕТА ВЪВ В. ПАРИ ЗА МИНАЛАТА ГОДИНА НА ТЕМА ЛЮБИМА БОРСОВА ПОЗИЦИЯ ВОДЕЩИ БРОКЕРИ ПРАВЯТ СВОЯ ИЗБОР КАТО ТИПИЧНИ СПЕКУЛАНТИ: ПРЕДИМНО КРАТКОСРОЧНОТО ДВИЖЕНИЕ НА ЦЕНИТЕ Е ОПРЕДЕЛЯЩО ЗА ИЗБОРА НА ЛЮБИМА АКЦИЯ. ДОКОГА БОРСАТА ЩЕ Е АТРАКТИВНА САМО КОГАТО ИМА СКОКОВЕ В ЦЕНИТЕ? 
- Индексът SОFIХ върви нагоре. Това отразява, че през 2001 г. цените на акциите са били силно подценени и едва сега започват да се движат към реалните си цени, които отразяват собственото им развитие и на икономиката като цяло. Това се дължи на подобряването на инвестиционната култура и на по-правилна оценка на българските компании. Когато индексът достигне нормалните нива, тоест цените на акциите се изравнят с това, което стои зад тях като бизнес и потенциал, ние ще стъпим на здрава основа и индексът вече няма да скача толкова. 
 
ПРОГНОЗА ЗА SОFIХ? 
- Психологическата граница е по две: като стигне 200 пункта, би трябвало там някъде да се стабилизира. 
 
РЪСТЪТ НА ОБОРОТА НА БФБ СВЪРЗАН ЛИ Е СЪЩО С НАСТРОЕНИЯТА? 
- Ръстът на оборота, от една страна, е от прехвърляне и преразпределение на собствеността на по-слабо ликвидни компании, а, от друга страна, се дължи на спекулативните очаквания. Предполагам, че и занапред краткосрочният инвеститорски интерес и спекулативните очаквания ще движат основно пазара. Вижданията на борда на директорите на борсата и лично моите са, че ние трябва да поощрим този тип търговия. Инвестиционната грамотност у българския народ ще се повиши, ако бъдат стимулирани спекулативните /в добрия смисъл/ краткосрочни инвестиции, ориентирани към правилно разбраната идея за по-висока доходност. А дългосрочните инвестиции ще стават със или без нашето желание или участие, на тях ние не можем да влияем. 
 
КАКВА ОЦЕНКА ЩЕ ДАДЕТЕ НА ОСНОВНИТЕ ИГРАЧИ НА ПАЗАРА - НА ИНВЕСТИЦИОННИТЕ ПОСРЕДНИЦИ? 
- Направил съм една графика, която показва кривата на приходите на борсата от комисиони от сделките, съпоставена с кривата на приходите от финансови санкции, наложени на членовете на борсата. Графиката показва нещо доста интересно: между двете криви има обратна корелация. Колкото е по-активен пазарът, толкова по-малко грешки се правят - приходите от комисиони нарастват и приходите от санкции падат. И обратното. Когато пазарът е пасивен и неликвиден, правят се повече грешки. През отпускарския период през лятото и около новогодишните празници активността спада, а грешките нарастват. Коефициентът е 100. Тоест на всеки 100 лева от комисиони средно се пада 1 лев от финансови санкции. 
 
НАСИТЕН ЛИ Е ДОСТАТЪЧНО ПАЗАРЪТ НА ПОСРЕДНИЧЕСКИ УСЛУГИ? 
- Отдавна е факт, че сред инвестиционните посредници има специализация според сегмента от инвеститори, към които са се насочили. Има банки, които правят една-две сделки през годината, но те са много големи. Други посредници работят с по-дребни клиенти, правят много повече на брой сделки. Едни работят за български клиенти, други работят предимно за чуждестранни клиенти. Пазарът като цяло е покрит добре. 
Аз нямам никакви възражения към качеството на работата на колегите. 
 
КАКВО НОВО ДА ОЧАКВАМЕ НА БОРСАТА? 
- Наскоро беше проведен първият тест на търговската система за крайни клиенти в Интернет /СОВОS/. Тестът премина успешно и ние възлагаме големи очаквания през следващата година. 
 
КРИЕ ЛИ НЯКАКВИ РИСКОВЕ НОВАТА СИСТЕМА? 
- БФБ-София трябва да прояви повече доверие към инвестиционната общност. Част от регулативните функции на борсата е време да се прехвърлят към инвестиционните посредници. Не става въпрос за нормативно регламентираните отговорности и функции, а в бизнесчастта - отговорността за действията на клиентите. Тази система дава възможност на крайните клиенти много бързо да сключват сделки на пода на борсата и да са детайлно информирани онлайн. Тя ще даде на инвестиционните посредници много мощно средство за работа, но и голяма отговорност да преценяват клиентите - доколко може да ги допуснат да работят с нея. 
 
НАСКОРО ВЪВЕДОХТЕ НА БОРСАТА УСЛОВИЕТО ЕДИН ЛОТ ДА Е РАВЕН НА ЕДНА АКЦИЯ, ВКЛЮЧИТЕЛНО И НА ПРИВАТИЗАЦИОННИЯ СЕГМЕНТ. ЗАЩО? 
- Има две причини за лотовете. Едната е, когато акциите са с малка пазарна стойност и това затруднява котирането им. Ако стойността на дадена акция започне да доближава една стотинка, това би затруднило много котирането й, защото стъпката става на практика сто процента по отношение на цената. Другата логика за въвеждане на лотовете е насочването на търговията в определен инвеститорски сегмент. Конкретно за нашия приватизационен сегмент на борсата ние сме оставили възможност приватизиращият орган сам да реши към какъв инвеститорски интерес да се насочва, приватизирайки през борсата съответната компания. Приватизацията е особен процес и приватизиращият трябва да е с развързани ръце да реши насоката на държавния интерес. Ако е в интерес на държавата да намери едри инвеститори, приватизираните пакети може да бъдат разделени на големи лотове. 
 
ПУСКАНЕТО НА ПАКЕТА ОТ "СВ. СВ. КОНСТАНТИН И ЕЛЕНА" С ЛОТ 67% ОТ ОБЩИЯ БРОЙ АКЦИИ НАКАРА МНОЗИНА ДА СЕ ЗАПИТАТ ЗАЩО ТОГАВА ИЗОБЩО СЕ ПРЕДЛАГА ПРЕЗ БОРСАТА, А НЕ НАПРИМЕР ДИРЕКТНО ОТ АП? 
- Отговорът е много прост. За разлика от търговете, които провежда Агенцията за приватизация, на БФБ-София има достъп, най-общо казано, целият свят, и то в реално време. На борсата търгуват непрекъснато около 80 наши членове прозрачно и равнопоставено. БФБ съвместно с Централния депозитар и платежната система осигурява доставка срещу плащане, което означава, че ако тук бъде сключена сделката, няма никакъв начин тя да не бъде приключена в рамките на три дни. Другата вероятност е някой от инвестиционните посредници да изгуби лиценза си. Така че, използвайки механизмите на фондовата търговия, държавата поевтинява процеса на приватизация, прави го по-бърз и по-надежден. 
 
КАКВО ЩЕ ПОЖЕЛАЕТЕ НА ЧЛЕНОВЕТЕ НА БОРСАТА И НА СВОИТЕ КОЛЕГИ? 
- Да печелим заедно. Всички да гледат бизнеса си с нарастващо уважение към капиталовия пазар. 
 

