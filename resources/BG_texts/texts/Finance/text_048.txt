БЕЗИЗХОДИЦА обзе европейските борси през вчерашния ден, а инвеститорите бяха притеснени от резултатите на немската търговска верига Мetro за продажбите през миналата година. Данните за търговията не успяха да покрият прогнозите и съмненията, че европейците ще намалят потреблението си, повлияха негативно върху играчите. Търговията в Европа вчера започна без определена посока, като добрите прогнози на софтуерния гигант SАР се опитваха да се преборят с "наследството" от спада на Уолстрийт предния ден. Новината, че британската търговска верига Мorrison ще купува конкурента си Safeway дори даде подкрепа за покупки в първите часове на деня, но върху борсите натежаха съмненията в силата на потреблението след резултатите на Мetro. Инвеститорите отдават огромно значение на крайното потребление и с основание - покупките на европейци и американци се оказаха един от най-стабилните фактори за икономически ръст по време на кризата. 
В средата на деня индексите на паневропейските акции натрупаха обичайната им за последните дни доза спад - FТSЕ Еurotop 300 отчиташе 0.8% намаление, а по-тесният индекс DJ Еuro Stoxx 50 губеше 0.7%. Очакванията на играчите на фондовите борси в Европа са през следващите седмици котировките да регистрират основно рисковете в търговията на дребно. Ефектът от падащи продажби и от непокритите очаквания ще се пренесе и върху останалите циклични сектори. Загубите на европейските индекси обаче бяха ограничени в следобедните часове на вчерашния ден от очакванията за покачване при отварянето на Уолстрийт. Към редките положителни новини през вчерашния ден се прибави и френската фармацевтична компания Аventis, която получи подкрепа в САЩ за продажба на антибиотик. 
На Уолстрийт в сряда котировките отбелязаха най-силния си спад от месец насам. Основната вина за това понесе корпоративна Америка - резултатите на Аlcoa, най-големия производител на алуминий в света и един от компонентите на Dow, се разминаха с очакванията. Така първите резултати за последното тримесечие на миналата година се оказаха много неприятни в началото на сезона на обявяването на печалбите. Играчите реагираха много отрицателно на новината, но за продажбите повлияха и намалените рейтинги на книжата на телефонните компании, както и по-ниските прогнози от компютърния гигант Gateway. Призракът на новата война в Персийския залив остана на заден план, но продължи да стимулира бягството към сигурните вложения от злато и облигации. 

