ИНВЕСТИТОРИТЕ СКЕПТИЧНИ ЗА ПРОДАЖБАТА НА КУРОРТИТЕ НА БФБ  

УМЕРЕНО интересна бе вчера търговията на БФБ-София. Изтъргуваните обеми бяха по-ниски, отколкото в сряда, но пак доста по-високи от мъртвилото около Нова година. Най-интересно беше при Албена, където един посредник пласира сравнително голям обем - 1300 /от общо изтъргувани 1500/ акции, което веднага доведе до спад в цената до 11.00 лева. Булгартабак се върна надолу с 3.31% до 24.90, за сметка на това поскъпнаха двете най-печеливши дъщерни дружества Благоевград БТ и София БТ съответно до 24.96 лв. /+4.09%/ и 28.00 лв. /+5.66%/. След стръмното поскъпване с над 25% в сряда вчера акциите на Златни пясъци логично се върнаха надолу с 10.56% до 7.03 лв., като сделки имаше и на 6.50 лв. 
Цените на компенсаторните инструменти на БФБ-София продължиха да се понижават плавно. След пика в понеделник, когато скочиха от 23 на 24%, през останалите дни от седмицата се задържаха около 23.50%, като вчера имаше блокова сделка на 21%. Според брокери причината за низходящия тренд е, че не се очертава в близко време търсене на големи количества КИ за плащания по приватизационни сделки на борсата. Мнозина смятат, че на 15 януари 67-те процента от акциите на "Св. св. Константин и Елена" няма да бъдат купени поради високата цена 350 лева. На нормалния пазар акциите на този курорт вчера паднаха до 16 лева, а при сегашните цени на компенсаторките цената им на приватизационен сегмент макар и за мажоритарен пакет излиза 80 лева. Юристи коментираха, че според промените в ЗППЦК евентуалният купувач на въпросните 67% ще трябва да отправи търгово предложение и това допълнително прави покупката неатрактивна. В средите на инвестиционната общност започва да се трупа недоволство от хода на продажбата на двата най-атрактивни пакета: 161 хиляди акции от "Св. св. Константин и Елена" и 730 хиляди акции от Златни пясъци. Някои допускат, че сделките са насочвани към умишлен провал. Агенцията за приватизация удължи вече срока на Авал Ин за продажбата на пул "Златни пясъци" до 31 януари, но на същите цени. В пула се предлагат акции от 9 предприятия, но най-атрактивен е най-големият пакет от 729 826 акции /11.24% от капитала/ на Златни пясъци АД-Варна. 

