ИСТОРИЧЕСКИ ПРЕГЛЕД, ЦЕЛИ И ОБЩИ ПОЛОЖЕНИЯ НА МЕЖДУНАРОДНИТЕ СЧЕТОВОДНИ СТАНДАРТИ 

ВАСКО РАЙЧЕВ, УПРАВЛЯВАЩ СЪДРУЖНИК ДЕЛОЙТ И ТУШ БЪЛГАРИЯ  


МЕЖДУНАРОДНИТЕ счетоводни стандарти /МСС/ са възникнали в средата на 70-те и началото на 80-те години с цел подкрепа на инвестициите на САЩ, Западна Европа и други развити страни, насочващи се към новопоявяващите се пазари в Латинска Америка и Азия. Тази скромна цел е била обслужена с въвеждането на сравнително прости стандарти, покриващи области, които имат непосредствено важно значение за измерване възстановимостта на инвестициите, като: оценка на дълготрайните активи, отчитане влиянието на измененията на курсовете на чуждестранни валути, представяне на финансовата информация във финансовите отчети, преизчисления за свръхинфлация, отчитане изменението на цените, оценка на материалните запаси, отчитане на инвестициите и т. н. С постигането на тази цел МСС са осигурили необходимото "спокойствие" за инвеститорите в развиващите се пазари за период от около 10 години. 
В началото на 90-те години започва вторият период от развитието на МСС. Този етап е свързан с преструктурирането на Комитета по МСС /КМСС/. Към същия период членове на КМСС стават всички редовни членове на Международната федерация на счетоводителите /МФС/, която е най-влиятелната и представителна организация на професионалните счетоводители в света. Асоциацията на фондовите борси също настоява за нов етап в развитието на МСС с цел подкрепа на трансграничните капиталови пазари. Тази несъмнено амбициозна и значителна по мащабите си цел изисква преглед на по-голяма част от съществуващите, както и въвеждането на голям брой нови стандарти. 
В продължение на повече от 5 години редица стандарти са изменени и допълнени, някои са заменени с изцяло нови и са въведени стандарти за области, които не са били "покрити" от съществуващи дотогава МСС. В резултат в края на 90-те години МСС придобиват завършен вид и качествата на цялостна база за представяне на финансова информация. 
Редица страни въвеждат МСС като единствена и първостепенна национална счетоводна база, а Европейският съюз приема директива за въвеждане на МСС за търгуваните на борсите дружества в рамките на съюза. 
Сега вече може да се говори за трети период на развитие на МСС. След скандалите на фондовите борси в САЩ в резултат на фалитите в края на 2001 и началото на 2002 г. на МСС се разчита като на надеждна основа за развитие на 
 
ЕДИННА, ГЛОБАЛНА СЧЕТОВОДНА БАЗА 
Необходимостта от такава база става все по-непосредствена, доколкото МСС са възникнали и са се развивали като рамка от принципи и насоки - обратно на всички значими национални бази за представяне на финансова информация, които въвеждат стриктни изчерпателни правила и изисквания. Големите фалити напоследък нееднозначно показаха, че този вид "предписващи" стандарти не само не постигат целите си - да обхванат цялостното многообразие на икономически събития и процеси - но всъщност предоставят възможности за измами и "агресивни" интерпретации, които се правят с претенции за формално спазване на приложимите стандарти. Редица специалисти и наблюдатели вече заключиха, че ако има победител от големите фалити в началото на ХХI век, това са МСС. 
Първият раздел на МСС представлява общи положения за изготвяне и представяне на финансови отчети. Целта на този раздел е да се формулират принципите, на базата на които се изготвят всички МСС, с цел осигуряване на последователност и съпоставимост на финансовата информация, представяна от предприятието. 
 
ОБЩИТЕ ПОЛОЖЕНИЯ 
на МСС прокламират целта на финансовите отчети: да предоставят информация за финансовото състояние, дейността и измененията във финансовото състояние, която да се ползва от широк кръг потребители при вземането на икономически решения. Тази триизмерна цел се постига посредством изготвянето и представянето на три вида финансови отчети: баланс, отчет за доходите и отчет за източниците и приложението на фондовете /отчет за паричните потоци/. 
Финансовите отчети, изготвени в съответствие с МСС, се подчиняват на две фундаментални предположения: "счетоводно начисляване" и "действащо предприятие". Значението на тези два основни принципа, на които са изградени всички МСС, е изключително - ако те са нарушени, счетоводните отчети не може да бъдат дефинирани като съставени в съответствие с МСС. 
Принципът на счетоводното начисляване изисква събитията, фактите и обстоятелствата да бъдат представени в счетоводните отчети в момента на тяхното възникване независимо от момента на уреждането им чрез парични плащания. С други думи, принципът на начисляването е алтернативата на така нареченото бюджетно счетоводство, което се основава на база на паричните плащания. 
Що се отнася до принципа на действащо предприятие, неговото спазване означава, че всички МСС са приложими само ако отчитащото се предприятие няма намерение или не е изправено пред необходимостта да прекрати или значително да съкрати своята дейност. В случай че предприятието е в положение на прекратяване или съкращаване на своята дейност, същото не може да съставя своите финансови отчети в съответствие с МСС, а следва да приложи друга подходяща счетоводна база - ликвидационна например. 
Финансовите отчети съгласно МСС следва да притежават 
 
ЧЕТИРИ ВАЖНИ КАЧЕСТВЕНИ ХАРАКТЕРИСТИКИ - РАЗБИРАЕМОСТ, УМЕСТНОСТ, НАДЕЖДНОСТ И СЪПОСТАВИМОСТ. 
Разбираемост на финансовата информация означава, че същата следва да бъде поднесена по начин, който я прави лесна за възприемане и не оставя неотговорени въпроси. Същевременно разбирането на счетоводните отчети предполага известна степен на знание и подготовка у потребителите на финансовата информация. Разбираемост не означава употребата на непрофесионални изразни средства или опростяване на информацията до степен да бъде разбираема за всякакъв потребител, а е изискване за еднозначност и прозрачност по отношение на потребители, които имат способността да усвоят съответната информация. 
Уместността на финансовата информация се осъществява чрез съблюдаването на важния принцип на същественост. Според МСС дадена 
 
ИНФОРМАЦИЯ Е СЪЩЕСТВЕНА, АКО НЕЙНОТО ПРОПУСКАНЕ 
във финансовите отчети би повлияло при взимането на икономически решения от потребителите на финансова информация. МСС се отнасят само до съществени суми, т. е. несъществените суми не са предмет на третиране във финансовите отчети. Това осигурява компактност и уместност на финансовите отчети, които иначе биха се превърнали в томове информация, на базата на която би било много трудно да се правят полезни анализи. Прилагането на праг на същественост не означава, че суми под нивото на същественост следва да се изключат като информация във финансовите отчети. Такива суми би следвало да бъдат окрупнявани с други подобни суми до степен, при която агрегираната информация става съществена. 
Практически това означава, че ако примерно прагът на същественост за баланс /всичко активи/ от 100 млн. лв. е определен на 3 млн. лв., в този баланс не следва да има самостоятелни статии със суми, по-малки от 3 млн. лв. Уместността обаче означава също, че всяка значима сума, която е над нивото на същественост, следва да бъде представена отделно в съответния финансов отчет. Това просто означава, че ако предприятието притежава съществен, значим, важен и разграничим актив, същият не следва да бъде агрегиран, а представен отделно. В нашия пример с баланс за 100 млн. лв. такова би било например вземане по предоставен на лизинг актив за 10 млн. лв. или инвестиция в дъщерно предприятие за 8 млн. лв. 
Надеждността на финансовата информация се осигурява чрез спазване на следните важни счетоводни принципи: 
- предимство на съдържанието над формата /събитията, фактите и обстоятелствата се представят според тяхната икономическа същност, а не според правната им форма/; 
- неутралност /финансовата информация не следва да е преднамерено нагласена, така че да обслужи предварително набелязани цели на ръководството, акционерите или даден конкретен потребител/; 
- предпазливост /определя се също като професионален скептицизъм или консерватизъм - толерантността към възможни загуби е по-ниска от толератността към потенциални печалби/; 
- завършеност /финансовите отчети не трябва да съдържат области от финансовото състояние, дейността за периода или паричните потоци, които не са достатъчно пълно представени, оповестени или разяснени/. 
Съпоставимостта е едно от най-важните изисквания на МСС, което се изразява в изискването възприетата счетоводна политика за всяка от областите на финансова информация да бъде постоянна от период към период, а в редките случаи, когато се налага промяна в счетоводната политика, новата политика да се прилага ретроспективно, сякаш е била прилагана винаги в миналото. 
Крайната цел на финансовите отчети е 
 
ДОСТОВЕРНО ПРЕДСТАВЯНЕ НА ФИНАНСОВАТА ИНФОРМАЦИЯ 
Колкото и да са важни отделните счетоводни принципи, съгласно МСС най-високата степен на изискване е информацията да е честно и правдиво представена дори ако за целта в редки случаи е необходимо пренебрегването на даден счетоводен принцип. Това е една особеност на МСС, която ги прави много надеждна счетоводна база, с чието прилагане се постига висока степен на правдивост на финансовата информация. От друга страна, тази отвореност на МСС и подчиняването им повече на цели и принципи, отколкото на правила и разпоредби ги прави по-трудни за прилагане, доколкото това изисква значителни знания и практика в областта на финансите на съставителите на финансовите отчети. 
Общите положения на МСС дават определенията за актив, пасив, собствен капитал, приход и разход. За да бъде признат един актив в баланса на предприятието, той следва да представлява контролиран от предприятието ресурс в резултат на минали събития, от който се очаква получаването на бъдеща стопанска изгода. Съответно пасив е съществуващо задължение в резултат на минало събитие, уреждането на което се очаква да резултира в изтичане на стопанска изгода от предприятието. Собственият капитал на предприятието представлява нетната разлика, която се получава след приспадането на всички пасиви от активите на предприятието. 
Приход е увеличаването на стопанската изгода през даден период под формата на увеличаване на активите или намаляване на пасивите на предприятието, което резултира в увеличаване на собствения капитал. Разход е намаляването на стопанската изгода през даден отчетен период под формата на изтичане на активи или възникване на пасиви, което резултира в намаляване на собствения капитал. 
За да бъде признат или не един актив, пасив, приход или разход съгласно МСС, следва да са спазени следните два важни критерия: 
- да е вероятно, че бъдеща стопанска изгода ще се влее или ще изтече от предприятието /съгласно МСС вероятността се преценява чрез степента на /не/сигурност към датата на съставяне на финансовия отчет/; 
- да може да се направи разумна стойностна оценка на бъдещата стопанска изгода. 
 
ОБЩИТЕ ПОЛОЖЕНИЯ НА МСС ПРОКЛАМИРАТ ИСТОРИЧЕСКАТА ЦЕНА 
като най-разпространена оценъчна база за съставяне на финансовите отчети. Съгласно конвенцията за историческата цена активите се записват със сумата на парите или паричните еквиваленти, които следва да бъдат заплатени за придобиването на тези активи. Пасивите се записват според стойността на парите или другите постъпления, получени /или подлежащи на получаване/ към момента на възникване на задължението. 
В последно време обаче значението на историческата цена като оценъчна база бързо намалява. Динамичността на капиталовите пазари и на световната икономика въобще изисква и съответна динамичност при оценяването на активите и пасивите на предприятието. В отговор на това изискване все по-нарастващо разпространение придобива така наречената справедлива стойност. Справедливата стойност не е оценъчна база по смисъла на МСС, а е по-скоро концепция за оценяване в условията на приложение на различни счетоводни бази, в това число и историческата цена. В крайна сметка обаче активите и пасивите, които са оценени съгласно концепцията за справедлива стойност, придобиват стойности, които директно или индиректно са реферирани от съществуващи активни пазари за съответните активи или пасиви или техни аналози или компоненти. А това вече не е историческа цена. .  

