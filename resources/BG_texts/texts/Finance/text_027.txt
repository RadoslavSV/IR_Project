ИНВЕСТИТОРСКИЯТ ИНТЕРЕС КЪМ БЪЛГАРИЯ СЕ ДЪЛЖИ И НА НИСКИЯ ПОЛИТИЧЕСКИ РИСК 

ЦВЕТОСЛАВ ЦАЧЕВ  

БЪЛГАРСКИТЕ облигации по външния дълг достигнаха през миналата седмица най-високите си равнища в историята на емисиите. Причините за поскъпването на българския дълг се крият в лекото възстановяване на щатските правителствени облигации и на продължаващата тенденция за пренасочване на капитали към облигациите на страните от т. нар. възникващи пазари. 
Търговията на глобалните ни облигации с падеж през 2015 г., деноминирани в долари, стартираха седмицата на нивата около 111 цента за долар номинал. Инвеститорите дори бяха готови да плащат в понеделник още по-високи цени - оправдано в краткосрочен период, тъй като тенденцията към поскъпване продължава от началото на годината. Позитивните настроения за Бразилия рефлектираха върху почти целия сегмент на дълговите книжа на страните от възникващите пазари въпреки трусове във Венецуела. Еврооблигациите, деноминирани в евро и с падеж през 2013 г., се търгуваха на нива около 108.40 цента в началото на седмицата. Подобна тенденция към поддържане на високи котировки се наблюдаваше и при останалите еврооблигации и брейди книжата на България. 
Интересът на големите институционални инвеститори към дълговите книжа на възникващите страни е показателен с бързото абсорбиране на над 4 млрд. USD, които от началото на годината са били емитирани от Чили, Мексико, Турция и Филипините. Засилване на присъствието си на пазарите отчете и Мексико. Доверието на инвеститорите в новия бразилски президент се доказва от покачващите се котировки. На фона на глобалната несигурност от предстояща война в Персийския залив и нарастващите съмнения, че икономиките на САЩ и ЕС излизат с добри темпове от застоя, българските облигации изглеждат отлична инвестиция. 
Спредът на деноминираните в евро български книжа достигна съответните нива на страните с по-висок кредитен рейтинг от нашия. Въпреки че играчите не очакват в близко време България да получи инвестиционен рейтинг, котировките на облигациите ни отново изпревариха събитията. 
Поскъпването на външния ни дълг се дължи и на силното вътрешно търсене заради падащата доходност на вътрешния дълг и високата ликвидност. Същевременно много чужди инвеститори гласуват доверие на България и Румъния като бъдещи страни членки на Евросъюза. Книжата на държавите от региона се възползват и от подобряващите се фундаменти на руския дълг - страната се възползва от покачващите се цени на петрола. Същевременно политическите и икономическите рискове са малко. Управлението на българския дълг не предвижда нови емисии в чужбина през тази година - за инвеститорите е добра новина стабилните темпове на намаляване на съотношението на външния дълг спрямо БВП. Затова не е учудващо, че глобалните облигации в долари с падеж 2015 г. нееднократно през седмицата преминаваха ключовата стойност от 112 цента за долар номинал и търговията затвори в петък на ниво, което е много близо. Почти на ниво от 109 цента за евро номинал приключиха и облигациите в евро с падеж 2013 г. 
 

