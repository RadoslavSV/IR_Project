КОМПАНИЯТА ОЧАКВА АТИНА ДА ПРОМЕНИ ПРИВАТИЗИЦИОННИТЕ УСЛОВИЯ ЗА НЕLLЕNIС 

МАРГАРИТА ВАЧКОВА  


 
СЛЕД като иракското правителство развали сделката с ЛУКойл за разработване на богатото петролно находище Западна Курна 2 на стойност 3.7 млрд. USD, руският гигант понесе втори тежък удар само месец и половина по-късно, когато гръцкото правителство отмени продажбата на най-голямата държавна компания в страната Нellenic Рetroleum. Чиновниците в Атина обясниха решението си с факта, че ЛУКойл и местният й патньор Latsis са намалили предложената цена. Точната сума не се споменава от двете страни. 
До 3 февруари сделката за Нellenic изглеждаше сигурна. Малко след като бе открита процедурата за продажба на 23.17% от държавния пакет в рафинерията, консорциумът между ЛУКойл и Latsis бе обявен за изключителен купувач, тъй като другите кандидати - руската Юкос и австрийската ОМV, се отказаха. Руско-гръцкият консорциум тогава оферира 454 млн. ЕUR за държавния дял. 
Придобиването на гръцката компания в известен смисъл бе въпрос на чест за ЛУКойл. 
 
КОМПАНИЯТА ПРЕЖИВЯ ПОРЕДИЦА ОТ РАЗОЧАРОВАНИЯ В ЕВРОПА 
През септември тя се отказа от покупката на блокиращ пакет акции в хърватската INА, след това в последния момент бе изтласкана от борбата за полската рафинерия Gdanska и отстъпи мрежа от над 400 бензиностанции в Германия. Замислената поредица от сделки имаше за цел ЛУКойл да се утвърди в европейския нефтопреработвателен отрасъл и на пазара за продажби на дребно. Компанията вече притежава верига от 1300 бензиностанции в САЩ. 
ЛУКойл бе първата руска петролна компания, която започна да използва свободните си финансови ресурси, формирани от високите цени на петрола в края на 90-те години, за придобиване на големи активи в чужбина, включително рафинерии в България, Полша, Украйна и САЩ. Фаворит на руския пазар в средата на 90-те години, напоследък гигантът бе критикуван за бавния си производствен растеж, ниските печалби в сравнение със своите конкуренти Юкос и Сибнефт /съответно втората и петата по големина петролни фирми в Русия/ и необмислените разходи за придобиване на активи в чужбина. С цел да навакса в надпреварата ЛУКойл започна през миналата година амбициозен план за преструктуриране, който бе съсредоточен върху повишаване на продажбите, намаляване на разходите и отказване от някои активи в чужбина. 
 
АНАЛИЗАТОРИТЕ ПРИВЕТСТВАХА РЕШЕНИЕТО НА ЛУКОЙЛ 
да не повишава офертата си за Нellenic. Това показва, че компанията става по-дисциплинирана в капиталовите си разходи и е склонна по-внимателно да оценява реалната стойност на придобивките си на европейския пазар, коментираха руски експерти, цитирани от Ройтерс. Очевидно фирмата здраво отстоява целта да си осигури възвръщаемост на инвестициите минимум 15%, коментира Тройка Диалог. 
От ЛУКойл потвърдиха, че в тръжния процес 
 
КОНСОРЦИУМЪТ ПОНИЖИ ОФЕРТАТА 
Стойността на Нellenic значително падна, след като гръцкото правителство реши да продаде на открит търг принадлежащите на рафинерията 35% от газовата компания DЕРА, обясни пред Ведомости представител на ЛУКойл. За руската компания, която се стреми да увеличава добива на природен газ /включително и в Каспийския регион/, DЕРА представлява голям интерес като плацдарм за реализация на горивото в Европа. Съдбата на сделката за Нellenic напомня развоя на приватизацията на Rafineria Gdanska, където ЛУКойл също не бе допусната в последния момент. 
 
ОЧЕВИДНО В ИЗТОЧНА ЕВРОПА СЕ СТРАХУВАТ ОТ ПРЕКОМЕРНА ЗАВИСИМОСТ ОТ РУСИЯ 
въпреки желанието да попълнят държавните бюджети с приватизационни приходи. Ето защо поляците предпочетоха да продадат рафинерията на местната РКN Оrlen. По същата причина гърците се боят да съсредоточат петрола и газа в едни ръце, коментира Резников. Той не изключва възможността сега властите в Атина да се опитат да продадат Нellenic Рetroleum на някоя от средните по големина европейски компании, които усилено се консолидират. 
ЛУКойл се стреми да купува само активи с рентабилност над 15%, а сделката за Нellenic без акциите на DЕРА не отговаря на тези изисквания, твърди източник от ЛУКойл пред Ведомости. Според него консорциумът все още е готов да възобнови преговорите, ако правителството на Гърция изяви това желание. 
Още не е ясно дали ще продължи приватизацията на Нellenic. Представител на финансовото министерство на Гърция заяви, че правителството съвсем скоро ще обяви своето решение. От ЛУКойл очакват този път Атина да промени сама приватизационните условия. 
 
АКТИВИТЕ НА НЕLLЕNIС 
Нellenic Рetroleum е най-голямата гръцка компания с годишен оборот от 3.8 млрд. USD. В състава й влизат две рафинерии в Гърция и в Македония, преработващи около 10 млн. т петрол годишно, мрежа от над 1500 бензиностанции в Гърция, Албания, Македония и Грузия, както и тръбопроводи. Нellenic Рetroleum има също така дял в няколко нефтодобивни проекта на гръцкия шелф, в Албания, Либия и Египет. Стойността на активите на компанията е около 2.3 млрд. USD. Най-големи акционери са правителството /58.2%/ и Нellenic Finance /9.6%/. Компанията контролира около 60% от гръцкия пазар на нефтопродукти и над 72% от македонския. В края на 2002 г. компанията купи кипърското подразделение на Вritish Рetroleum - ВР Сyprus Ltd, и 54.35% от черногорската компания Jugopetrol. 
