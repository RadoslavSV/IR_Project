НЯКОЛКО ОТ СИНИТЕ ЧИПОВЕ ИЗНАСЯТ РЕЗУЛТАТИТЕ СИ ДНЕС  


 
СЛЕД КАТО последните месеци водеща новина за фондовите пазари са събитията от Персийския залив и словесните диспути между Вашингтон и Багдад, корпоративните резултати донякъде преминаха на заден план. Дори в разгара на сезона от анонси за печалбите през четвъртото тримесечие на миналата година инвеститорите стоят настрана от борсите и търсят по-сигурни вложения. Засега последните три месеца на миналата година се очертават като положителни за печалбите на гигантите от корпоративна Америка. Това обаче не се отрази ни най-малко на индексите в САЩ и особено в Европа, където котировките отчетоха по-ниски нива в сравнение с октомври миналата година. 
 
ОБЕМИТЕ НА ИЗТЪРГУВАНИТЕ КНИЖА НА NYSЕ ИЛИ NАSDАQ БЯХА СРАВНИТЕЛНО СЛАБИ ПРЕЗ ПЪРВИТЕ ДНИ НА СЕДМИЦАТА, А ОБЯСНЕНИЕТО БЕШЕ ПРОСТО - ИГРАЧИТЕ ИЗЧАКВАТ РАЗВИТИЕ НА ПОЛИТИЧЕСКИЯ НАТИСК СРЕЩУ ИРАК 
Дългоочакваното изявление на президента Джордж Буш вече е факт. И ако играчите на фондовите пазари решат да разширят кръгозора си отвъд политиката и струпаните над 150 хил. американски войници на границата на Ирак, корпоративните и макроикономическите новини ще заемат водещо място при определянето на решенията за покупки и продажби на акции. В календара на предстоящите за оповестяване финансови резултати за днес има достатъчно на брой сини чипове и много по-малки компании, които да доразвият картината на отделните отрасли. Еxxon Мobil, International Рaper, SАР, Walt Disney и Вoeing са част от имената в новинарските емисии днес. 
Покачващите се цени на петрола през последните месеци стимулираха покупките на книжата на компании от индустрията, но се оказа, че печалбите им не отговорят на оптимистичните очаквания на инвеститорите. Маржовете при рафинирането на петрола се свиха, а печалбите не скочиха толкова, колкото се искаше на акционерите. Това важи в пълна степен за Еxxon Мobil - мнозинството от анализаторите препоръчват акциите на компанията да бъдат задържани от инвеститорите 
За първите девет месеца на миналата година продажбите на Еxxon Мobil паднаха с 10 на сто заради намаленото потребление на природен газ, а нетният доход се срина с 41%. Прогнозите за компанията се групират около 50 цента печалба на всяка акция през последните три месеца на 2002 г., или ръст от 19% - значително по-малко от средното за индустрията. 
Анализаторите обаче са настроени много по-оптимистично за тази година и коментарите от Еxxon Мobil може да се окажат много по-важни за играчите от действителните резултати за миналия период. 
 
ГЕРМАНСКАТА СОФТУЕРНА КОМПАНИЯ SАР ИЗНЕНАДВАШЕ АНАЛИЗАТОРИТЕ ПРИЯТНО ПРИ ПОСЛЕДНИТЕ СИ ДВА ДОКЛАДА 
За последното тримесечие на годината се очаква по 31 цента на акция печалба и ако това стане действителност, SАР ще отчете най-добрите си резултати от дълго време насам. От 27-те анализатори, които следят представянето на фирмата, никой не препоръчва продажба на книжата й - най-малкото защото котировките слязоха до изключително ниски нива. За разлика от технологиите и петролната индустрия, където ефектите от икономическото възстановяване се забавят, но все пак се очакват скоро, за Вoeing оптимистичните прогнози са изключение. Авиокомпаниите продължават да затъват, а най-големият производител на пътнически самолети вече се казва Аirbus. Затова печалбите на щатската компания падат и едва ли от Вoeing ще направят някакви положителни коментари за бъдещето. Много по-вероятно е да станем свидетели на нови съкращения на работна сила в гражданското производство. Не трябва да се пропуска фактът, че компанията е един от стълбовете на военната промишленост в САЩ и растящите държавни поръчки ще компенсират част от проблемите в търсенето на авиолайнери. Войната може да се окаже добра новина за книжата на Вoeing. 
