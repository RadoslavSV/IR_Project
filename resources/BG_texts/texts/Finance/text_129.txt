"Елпо" планира увеличение на износа за Гърция и Турция
ВЛАДИСЛАВ ПАНЕВ 5/2 - 15:44 ч.

   

 

В изпълнение на обещанията си за бързо решаване на проблема с издадените компенсаторни инструменти правителството започна процедура по продажбата на около 100 свои пакета акции на фондовата борса срещу непарични платежни средства. Дружествата ще бъдат обединени в пулове, като най-оптимистичният срок за приключване на процеса е пролетта на тази година. Вестник "Дневник" представя компаниите, от които собствениците на компенсаторки ще могат да купят акции с цел да покаже състоянието на дружествата. Така всеки ще може да направи своя избор по-лесно. 

- - - 

Производителят на електропорцеланови изделия "Елпо" - Николаево, е едно от публичните дружества с интересна структура на собствеността. Точно 50% от неговия капитал притежават две местни компании - РМД "Елпо-97" и "Елпо 2000". Освен това участие в завода имат и два бивши приватизационни фонда. Раздържавяването на предприятието започна при управлението на Жан Виденов, когато на първата вълна от масовата приватизация бяха продадени 67% от него. През 1998 г. беше пласиран и остатъчният пакет от 24.68%, който бе закупен от "Елпо-97" на цена от 480 100 долара (около 9 долара за акция). Само 10% от тази цена бяха заплатени в брой, а останалите можеха да се издължат с компенсаторки. "Елпо 2000" ООД е собственост на двамата изпълнителни директори на "Елпо" АД - Христо Рачев и Денко Денков. Те имат водещи позиции и в РМД, където Рачев е председател на съвета на директорите. 

Любопитно е, че "Елпо 2000" е и основния търговски партньор на електропорцелановия завод. През 2002 г. фирмата е закупила от предприятието 45 т продукция на стойност 290 хил. лева. За сравнение общата сума на продажбите на "Елпо" в България е 993 хил. лева. Сред клиентите на дружеството са и клоновете на "Електроразпределение", чиито дял обаче намалява от 428 хил. лв. през 2001 г. на 45 хил. лв. година по-късно. Това вероятно може да се обясни с нарасналия темп на продажбите към "Елпо 2000". Износът на завода от старозагорския град Николаево пък спада от над 2 млн.лв. през 2000 г. на 750 хил.лв. за миналата година. Според отчета на изпълнителните директори Рачев и Денков основните чуждестранни търговски партньори на дружеството са турските фирми "Елопар електрик" и "Пратек енерджи", гръцките РРС (тамошния НЕК) и "Идеал рефракториес" и компании от Сърбия, Македония, Албания и Испания. Малки количества са експортирани и за Ливан. Тенденцията е за увеличаване на износа за южните съседки на България. Проблемите пред експорта на "Елпо" идват от силната конкуренция на индийски и китайски компании, които подбиват цените на изолаторите за високо и ниско напрежение. 


През последните 4 години "Елпо" работи на загуба, която обикновено е в размер между 200 хил.лв. и 300 хил. лева. Затова и в последно време дружеството не е разпределяло дивиденти. Акционерите са получавали пари от печалбата на компанията за 1997 г. и 1998 г. Гласуваните дивиденти тогава са били съответно 0.11 лв. и 0.50 лв. за акция. 

Основният капитал на "Елпо" е в размер на 218 762 лв., разпределени в също толкова книжа с номинална стойност 1 лев. Както и при всичките останали публични дружества, акциите на завода в Николаево са безналични и са регистрирани в Централния депозитар. Освен "Елпо-97" и "Елпо 2000", които притежават общо 50% от капитала на предприятието, още три компании са собственици на над 5% от него. "Индустриален холдинг България" държи 17.98%, кюстендилският "Руен холдинг" - 13.51%, а "Старком холдинг" - 6.5 процента. След няколко кръга на приватизация държавата все още е собственик на 229 акции от "Елпо", които са равни на 0.105% от неговия капитал. Книжата ще се продават в рамките на пул "Химко", за който ще се подават оферти за посредничество до 12 февруари. Неотдавна врачанският торов завод "Химко" прекрати дейността си, а нетната стойност на активите му е силно отрицателна. В лошо финансово състояние е и "Латекс груп", който също е включен в пула "Химко", така че е вероятно въобще да няма оферти за посредничество за акциите от пула. В него са включени още държавни пакети от "Тракия папир" - Пазарджик, "Езтур" - Правец, "Мебелсистем" - Пазарджик, "Стоманени профили" - Попово, и "Електроника" - София. 

Цената на книжата на "Елпо" е трудно да се определи, тъй като на фондовата борса не се поддържат котировки за покупка и продажба. Някои изводи могат да се направят от това как са оценявани акциите на завода на централизираните публични търгове от втората вълна на масовата приватизация. Постигнатите на тях цени са между 2.93 лв. и 4.10 лв. за бройка. Като се има предвид, че цената на инвестиционните бонове, с които се плаща на тези аукциони, е някъде около 10% от номиналната им стойност, това означава, че тогава инвеститорите са оценили акциите на "Елпо" по 30-40 стотинки едната. Така че може да се очаква, че държавата ще продаде книжата си по 2.00-2.50 лв., платими в компенсаторни инструменти. 



- - - 

Тенденциите за развитие на дружеството са за значително увеличение на продажбите на изолатори за Гърция и Турция, заявяват изпълнителните директори на "Елпо" в отчета на компанията за четвъртото тримесечие на 2002 г. 

Няма да има никакъв интерес към държавните акции на "Елпо", смята анализаторът от investor.bg Любомир Леков. Основните собственици на дружеството може да купят пакета само ако минималната цена е достатъчно ниска. 
