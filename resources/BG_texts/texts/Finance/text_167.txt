Емисия: Четвъртък, 6 Януари 2000
                   
                  Правителството взима пенсиите
                  Финансовият министър публично обяви, че иска неговите експерти 
                  да събират осигурителните вноски. Има опасност парите да не се 
                  използват по предназначение, предупредиха експерти 
                  ПЕТЯ МИНКОВА
                  Финансовият министър Муравей Радев вчера обяви в коридора на 
                  ведомството си, че иска експертите му да събират 
                  осигурителните и здравните вноски. Това стана веднага след 
                  срещата му с премиера Иван Костов за структурните промени във 
                  финансовото министерство. 
                  Има опасност Министерство на финансите да поеме контрола върху 
                  Националния осигурителен институт (НОИ) и да използва 
                  осигурителните вноски на хората както иска, реагираха експерти 
                  от института. Парите от осигуровки представляват една трета от 
                  консолидирания бюджет на страната. 

                        Представителят на Световната банка у нас Томас Обрайън 
                        засега предпочита да не се меси.

                  Финансовият министър обясни, че "това е новата функция на 
                  данъчната администрация, във връзка с обединяването на 
                  събирането на социалните вноски". "Всичко това като че ли би 
                  могло да се уреди, ако тези основни дейности бъдат 
                  структурирани под формата на изпълнителни агенции към 
                  Министерство на финансите с определена висока степен на 
                  автономност”, съобщи Радев. Той обаче веднага добави, че в 
                  “никакъв случай тази автономност не може, и не бива да доведе 
                  до определен сепаратизъм, до изживяване на държава в 
                  държавата”. Такова нещо няма да бъде допуснато, всички те ще 
                  бъдат работни органи към Министерство на финансите, зарече се 
                  Радев.
                  На въпрос на “Монитор” дали има предвид НОИ, министърът 
                  отговори, че много бърза. 


                        Шефът на мисията на МВФ Юха Каконен ще бъде арбитър в 
                        спора за парите на НОИ. 

                  Премиерът Костов пък косвено подкрепи идеята, като обяви, че 
                  "не може да има центробежни сили, не може да има самостоятелни 
                  изпълнения”. В края на ноември министър-председателят обвини 
                  шефа на НОИ в некадърност за това, че институтът не може да 
                  събере вноските. 
                  Идеите на Радев
                  Експертите на Радев отказват да разговарят с журналисти по 
                  темата. В министерството обаче има три идеи, които ще бъдат 
                  обсъдени с мисията на МВФ, обясни отлично информиран източник.
                  Според него първият вариант е НОИ директно да се влее в бъдеща 
                  агенция към Министерство на финансите. Тя започва да 
                  функционира от средата на годината и е ангажимент на страната 
                  по тригодишното споразумение с фонда. Това обаче ще означава, 
                  че парламентът ще изгуби прекия контрол върху независимия 
                  институт. В момента шефът на института се избира от 
                  депутатите. От надзорния съвет на НОИ пък ще излязат 
                  представителите на работодателите и синдикатите, които са 
                  гарант, че хората ще си получат обратно вноските, които правят 
                  под формата на пенсии. 
                  Втората идея е МФ да поеме само контрола върху НОИ, но не и да 
                  се бърка в управлението му. Третата идея, която обсъжда екипа 
                  на Радев, е бъдещата агенция да събира само онези вземания на 
                  института, които сам той не може да си прибере от длъжниците. 
                  Социалният министър Иван Нейков и Муравей Радев проведоха 
                  среща преди коледните празници, която трябваше да приключи с 
                  меморандум, но не стигнаха до решение, обясни още източникът 
                  на “Монитор”. Нейков е шеф на надзорния съвет на НОИ.
                  Конфликт със Световната банка
                  Възможен е конфликт между Световната банка и кабинета, ако НОИ 
                  мине на подчинение на Министерство на финансите, съобщи 
                  източник на “Монитор” от международната институция. Според 
                  него банката е отпуснала заема си от 24,3 млн. долара на една 
                  автономна институция и няма да й е безразлично, ако тя мине на 
                  подчинение на изпълнителната власт. 


                        Премиерът Иван Костов потупа по рамото финансовия 
                        министър Муравей Радев и го похвали за финансовата 
                        стабилизация.
                        СНИМКИ: ВЕНЕТА РАЙНОВСКА, САВЕНА ЗЛЪЧКИН, АЛЕКСЕЙ 
                        ДИМИТРОВ

                  “Монитор” видя писмо на банката, което е за вътрешна употреба 
                  и не представлява официално становище, а мнение на експерт. 
                  Според писмото мисията на МВФ е била убедена от Министерство 
                  на финансите именно реорганизираната данъчна администрация да 
                  събира осигурителните и здравните вноски. 
                  “Това ще е реорганизация на НОИ, Главно управление “Данъчна 
                  администрация” и на здравната каса”, се казва в писмото. 
                  Според автора му, “това може да се отрази върху части от 
                  програмата на Световната банка за този регион”. По-нататък 
                  чиновникът на банката обяснява: 
                  “Предупредих за това Юха Каконен, но те (експертите на МВФ – 
                  б.р.) казаха, че ще напомнят на правителството за ползите това 
                  да бъде обсъдено със Световната банка”. Според източника ни 
                  това ще стане по време на предстоящата мисия на МВФ, която ще 
                  трае две седмици. Първите експерти на фонда пристигат на 11 
                  януари, а шефът им Юха Каконен - три дни по-късно.
                  “Дори да се очаква правителството да се свърже с нас може би 
                  ние трябва да направим първата стъпка. Не съм чувал нищо по 
                  този въпрос от страна на правителството”, завършва писмото. 
                  Нямаме официално становище по този въпрос, казаха пред 
                  “Монитор” от софийския офис на Световната банка. 

                        Премиерът Иван Костов: Не искам самостоятелни изпълнения
                        Благодарих на МФ за това, което направи за финансовата 
                        стабилизация на страната, за редовното приемане на 
                        бюджетните закони и изпълнението им и изключително 
                        успешното управление на външния дълг и неговото 
                        редуциране… 
                        МФ влиза в един процес на структурно развитие, ще се 
                        създават много агенции, с нови хора, с много нови 
                        отговорности... 
                        Те трябва да бъдат екип, това е втората изключително 
                        трудна тема, която им предстои да решат, те не могат да 
                        говорят с много гласове пред медиите, те трябва да 
                        съгласуват всичко, което правят, те трябва да са един 
                        отбор, който прави една-единствена финансова политика на 
                        страната. Тоест, не може да има центробежни сили, не 
                        може да има самостоятелни изпълнения, не може да има 
                        несъгласувани действия, те са много мощен екип и ако 
                        направят допълнителни усилия да съгласуват всичко преди 
                        да представят тази деликатна област, каквато е 
                        финансовата политика на страната пред обществото, ще 
                        имат много голям успех. И обратно, ако действат 
                        разпокъсано, разединено, необмислено няма да могат да 
                        постигат тези резултати.
