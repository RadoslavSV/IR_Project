88.7 МЛН. ЕUR ИНВЕСТИРА ВИОХАЛКО В СОФИЯ МЕД, ПЕСТИ 7 МЛН. ЛВ. ОТ ДДС 

ВИКТОРИЯ ЛАЗОВА  

РОЕКТЪТ за 88.7 млн. инвестиции от гръцката групировка за черни и цветни метали Виохалко в София мед е първият, който получи одобрението на финансовия министър Милен Велчев и ще се възползва от новия облекчен режим, предвиден с измененията в Закона за ДДС от тази година. Вчера проектът бе представен във финансовото министерство от министъра, заместника му Гати ал Джебури и представителя на Виохалко за България Антон Петров. Във финансовото министерство има искания за още 3 инвестиционни проекта, които да ползват облекчения режим при внос на стоки, и 4-5 предварителни заявки, които обаче още не са постъпили официално. Активно работим по режим, при който, когато големи проекти се изпълняват с български стоки, срокът за възстановяване на ДДС ще бъде значително намален, съобщи Джебури. Той ще стартира в най-кратки срокове и вместо за 45 дни ДДС ще се възстановява за 15 дни. 
Инвестиционeн проект за около 50 млн. ЕUR стартира в началото на 2000 г. със закупуването на активи от комбината за обработка на цветни метали на Гара Искър в столицата, съобщи Антон Петров, представител на Виохалко. Тогава КОЦМ е заличен и се регистрира София мед. Изпълнението му е трябвало да приключи до края на 2003 г. Без ДДС ще бъдат внесени машини и съоръжения за около 35 млн. ЕUR и това ще помогне реконструкцията и модернизацията на София мед да завърши до края на юли - началото на август. Капацитетът на предприятието ще бъде увеличен от обработката на предишните 30 хил. т медни изделия на 120 хил. т, каза Петров. При средна цена на продукцията по 3-3.5 ЕUR на кг годишният оборот ще бъде 350-400 млн. ЕUR. От него 5-10% ще се реализират на българския пазар, а останалите са за износ. При купуването на комбината са постъпили 180 души, в момента те са 240, а при пълна мощност се очакват над 450 работни места. Схемата изисква инвестиции над 10 млн. лв. за 2 г. 
 
ПРОЕКТЪТ 
Новата схема при внос на стоки по големи инвестиционни проекти предвижда вносителят сам да начисли данъка по вноса, но не го внася ефективно. Досега налогът се плащаше и се възстановяваше след това при производството и продажбата на съответните стоки. С облекчението интересите на фиска са защитени, а за бизнеса режимът се опростява и се освобождава допълнителен финансов ресурс, който може да се инвестира, обясни зам. финансовият министър Гати ал Джебури. 
Режимът може да се ползва, ако проектът, както и списъкът за вноса на стоки по него са одобрени от финансовия министър. Кандидатът трябва да е регистриран по Закона за ДДС и да няма ликвидни и изискуеми данъчни и осигурителни задължения. Проектите трябва да са със срок на изпълнение до 2 г., за инвестиция над 10 млн. лв., да създават над 50 нови работни места. С договори за кредит и състояние на личните финанси инвеститорът трябва да удостовери, че може да финансира проекта. След представяне на необходимите документи финансовият министър издава разрешението до 1 месец от подаването на искането в деловодството на финансовото министерство. При нарушаването на изискванията разрешението се отнема пак със заповед на министъра, но може да се обжалва пред ВАС. 
Одобреният списък със стоките след получаване на разрешението се предава на митниците. При вноса на стоки вносителят декларира в митническата декларация, че ще ползва режима по чл. 58 а. В този случай митничарите допускат вдигане на стоката, без ДДС да е внесен или обезпечен. С измененията на законите от т.г., без да са платени акцизите и ДДС, това не може да стане. 
 
ДОКУМЕНТИ ЗА КАНДИДАТСТВАНЕ: 
- писмено искане в свободен текст; 
- бизнесплан и разработки, осигуряващи изпълнението на проекта; 
- финансов анализ за три предходни и за текущата година, потвърден от одитор, и пълни годишни финансови отчети за анализираните периоди; 
- гаранции за финансиране и източници; 
- списък на стоките в таблица, които ще се внасят, с описание по вид и приблизителна стойност; 
- удостоверения за регистрация по ЗДДС, от НОИ и данъчните органи за липса на задължения. 
