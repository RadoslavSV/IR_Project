НАКАЗАНИТЕ МИТНИЧАРИ НЕ ПОЛУЧИХА 13-А ЗАПЛАТА И ДОПЪЛНИТЕЛНИ СТИМУЛИ 

С АСЕН АСЕНОВ, ДИРЕКТОР НА АГЕНЦИЯ МИТНИЦИ, РАЗГОВАРЯ ВИКТОРИЯ ЛАЗОВА  

 
 
 ГОСПОДИН АСЕНОВ, КАКВА БЕШЕ 2002 Г. ЗА БЪЛГАРСКИТЕ МИТНИЦИ? 
- Годината беше успешна, постигнахме добри резултати. За най-важно в международен аспект смятам затварянето на глава 25 Митнически съюз. Това беше един Рубикон. Започна сътрудничеството с консултантската фирма Краун ейджънтс. Стартирахме и редица проекти по линия на програма ФАР. Във фискален аспект при относително същия обем на вноса събрахме приходи, които до края на годината вероятно ще бъдат между 140-150 млн. лв. повече, отколкото през 2001 г. Очаквам общите приходи на митническата администрация да са над 2.6 млрд. лв. В разкриваемостта на нарушенията също имаме добър резултат. Направих анализ за 11-месечието, средно на ден митническите служители разкриват около 40 нарушения. От тях 10 са с висока степен на обществена опасност. Разкритията са за конкретни групи стоки, най-вече за акцизни и рискови стоки. Известни са случаите с установени фалшиви цигари на няколко места. 
През годината имаме 35-36 разкрития в областта на наркотрафика, което отново ни нарежда на първо място по брой разкрити случаи по Балканския път на наркотика. Имаме постижения и в икономическата област. Добър е коефициентът на обработка на митнически документи. В началото на тази година ще направим анализ и на тази дейност. Като цяло не мога да не съм доволен от 2002 г. 
 
КАКВИ МЕРКИ ЩЕ ПРЕДПРИЕМЕТЕ ПО ПРАВИТЕЛСТВЕНАТА ПРОГРАМА ЗА ПОВИШАВАНЕ СЪБИРАЕМОСТТА НА ПРИХОДИТЕ В БЮДЖЕТА? 
- Те вече са предприети - данните, които ви съобщаваме за заловените количества горива, цигари, кафе, са все стъпки в борбата срещу контрабандата и измамата. За пресичане на фалшиви платежни нареждания сме предложили плащанията на ДДС и акзцизи да се извършват по сметките на митническите органи. Това залегна в измененията на двата данъчни закона и смятам, че рискът от неплащане ще бъде минимизиран. Сега ще можем реално да следим дали начислените ДДС и акцизи са постъпили във фиска на страната. Това също е добър резултат и се надявам тези нови мерки да повишат коефициента на събираемост. 
 
ПО ВАШЕ ПРЕДЛОЖЕНИЕ ЛИ БЯХА ПРИЕТИ? 
- По съвместно предложение, изготвено от работната група в Министерството на финансите, но инициативата е на агенция Митници. Онова, което ни предстои, е да подобряваме показателите и през 2003 г. Целта ни ще бъде най-вече структурната реформа. Иска ми се да я реализираме през 2003 г., особено в някои направления, като митническото разследване и разузнаване, преструктуриране на регионално ниво, което сигурно ще ни се наложи да извършим. 
 
А КАКВО СЕ ПРЕДВИЖДА С ИЗМЕНЕНИЯТА И ДОПЪЛНЕНИЯТА НА ЗАКОНА ЗА МИТНИЦИТЕ? 
- Там се въвеждат две реформи в областта на транзита и митническите икономически режими, които трябва да заработят на територията на страната. Очаквам това да стане до средата на годината и да изравним практиката у нас с тази на страните членки на ЕС. Започват и оценките на администрацията, които ще се извършват по отделни проекти. Така че ще започнем 2003 г. с много нови задачи съгласно определената бизнесстратегия на администрацията. 
 
КАК ЩЕ СЕ ПОСТИГА ПО-ГОЛЯМА ОПЕРАТИВНОСТ? 
- Ще създадем по-стройна система на звената за митническо разследване и разузнаване в централата и в регионалните поделения, която трябва да доведе до по-добра оперативност и инициативност в тези звена. Това ще засили и възможностите за анализ. Промяната ще е преди всичко в конкретизация на функциите и задълженията на служителите - в тези звена и в самото им структуриране, включително с необходимата форма на отчетност в тях. 
 
А С КАКВО Е СВЪРЗАНА РЕФОРМАТА ПРИ ТРАНЗИТНИТЕ ПРЕВОЗИ? 
- Ключовите моменти са разделянето на двете фази на завършване и приключване на транзита. Някои изменения ще има при администрирането и на гаранциите. А като цяло реформата, която трябва да въведем и в нашето законодателство, е онази, която влезе в сила за всички страни членки на ЕС в средата на миналата 2001 г. Надявам се, че ще успеем да създадем т. нар. он лайн връзка между повечето от митническите учреждения. Разбира се, по утвърдена програма и стратегия. Това ще е предпоставка за следващата стъпка - обвързване с Брюкселските информационни системи. 
 
ОСИГУРЕНО ЛИ Е ФИНАНСИРАНЕТО НА РЕФОРМАТА? 
- Финансирането е по програма ФАР. 
 
ЩЕ БЪДЕ ВЪВЕДЕНО ДОГОВАРЯНЕ МЕЖДУ МИТНИЧАР И НАРУШИТЕЛ, КАКВА Е ЦЕЛТА? 
- Това е едно от измененията в Закона за митниците и го има в много европейски страни. Сегашното законодателство предвижда да се издаде наказателно постановление, ако е съставен акт за митническо нарушение. Ние предлагаме да има възможност за сключване на споразумение между митническата администрация и съответния търговски субект, което да е със същата стойност като наказателно постановление. Целта е взаимноизгодно сътрудничество между търговския оператор и митническата администрация. Предимство за търговския оператор е, че ще получи стоката си, обект на нарушение, веднага. От гледна точка на фиска няма никаква загуба, защото това, което би се заплатило към влязло в сила наказателно постановление, ще се заплати и при подписване на споразумението. А от гледна точка на администрацията полезното е това, че целият процес за администриране на едно наказателно постановление няма да продължава дълго, да трупа тежест и върху задържаната стока. Колкото повече стои, тя става все по-скъпа и трудно продаваема. Така че това предложение балансира интереса на всички страни - фиска на държавата, административните разходи и трудности за митническата администрация и полезността за търговеца, който може веднага да си освободи стоката. 
 
КАКВО СВЪРШИХА КОНСУЛТАНТИТЕ ОТ КРАУН ЕЙДЖЪНТС? 
- Доволен съм от реализацията на договора с консултантската фирма Краун ейджънтс. От гледна точка на митническата администрация ние сме бенефициент. Помощ във всяко направление за нас е добре дошла. С колегите от Краун ейджънтс работим най-вече по проблемите на митническото разследване и разузнаване, които са централна част от договора. Голямата стъпка през 2002 г. бяха измененията в Закона за движение по пътищата и създаването, оборудването и обучението на мобилните групи като допълнително звено за контрол в митническата администрация. Резултатите са положителни, най-вече в областта на превенцията. Средно на месец те извършват между 70 и 100 проверки в различни профили и фактите са окуражаващи. Десетки са случаите по установяване на митническа измама, най-вече чрез занижена митническа стойност. Анализът е изключително важен за извършването на тези проверки. 
 
КОГА ЩЕ ТРЪГНАТ НА ПРОВЕРКИ НОВИТЕ МОБИЛНИ ЕКИПИ? 
- Доволни сме от постигнатото и това ни дава основание да ги увеличим. В момента се подписват заповедите за новите колеги и от средата на януари очаквам да започнат работа още 4 или 5 мобилни групи. 
 
ДОСТАТЪЧНО НАПРЕГНАТИ ЛИ СА ПЛАНИРАНИТЕ 180 МЛН. ЛВ. ПРИХОДИ ОТ МИТА В БЮДЖЕТА ЗА 2003 Г., СЛЕД КАТО СЕРИОЗНО ГИ ПРЕИЗПЪЛНЯВАТЕ ЗА 2002 Г.? 
- Постигаме силен коефициент на събираемост през 2002 г., вдигнали сме високо летвата, при това при неблагоприятен валутен курс /след април той е 1.95 лв. за USD при 2.20-2.30 лв. за 2001 г./. Планирани са 100 млн. лв. приходи, изпълнението вероятно ще е 180%, т. е. очакваме 180 млн. лв. въз основа на това през 2003 г. са заложени в бюджета 180 млн. лв. приходи от мита и митнически такси. Преценете дали това е висок стандарт, поставен пред митническата администрация. 
 
ЗАЩО МИТНИЧАРИТЕ И ТЕХНИТЕ СЕМЕЙСТВА ЩЕ ДЕКЛАРИРАТ ДОХОДИТЕ СИ В АГЕНЦИЯ МИТНИЦИ, А НЕ В ПУБЛИЧНИЯ РЕГИСТЪР? 
- Законът за публичния регистър има друг обхват. Затова е нормално този въпрос да се третира със специален закон за митническата администрация, а именно Законът за митниците. Предложението ни за изменение на Закона за митниците предвижда при постъпване на работа и всяка година до 31 май митническият служител да декларира имуществото и доходите си, както и тези на своите съпруг или съпруга и непълнолетните си деца. Досега по силата на постановление на Министерския съвет само митническите служители декларираха имуществото си. След като това задължение се въведе със закон, ще можем да налагаме и санкции, които включват и уволнение за неизпълнение на задълженията. 
Какви други мерки предприемате срещу корупцията? 
- Извели сме 12 препоръки по еталон на Световната митническа организация, валиден за всички митнически администрации. Утвърдихме етичен кодекс, той беше оценен шеговито от много среди, но бяхме убедени, че това е пътят. Продължаваме с конкретните мерки, възприети в националната антикорупционна програма. Основният въпрос е свързан с методичност и последователност на действията. Мерките са в различни области - чрез опростяване на законодателството и ясни правила на играта, чрез материално стимулиране на служителите. Звено Инспекторат по оценка на авторитети е едно от най-добре функциониращите звена в администрацията на територията на страната. Основният въпрос за борбата с корупцията е премахването на причината. Извършили сме над 150 проверки, наложени са над 125 наказания, като уволнените са 22-23 служители. 
 
ЕФЕКТИВЕН ЛИ Е КОНТРОЛЪТ НАД ВНОСНИТЕ ГОРИВА, КОЙТО СЕ ВЪВЕДЕ ПРЕДИ ПОЛОВИН ГОДИНА? 
- Мисля, че е добър. Съставили сме актове за около 4 до 5 хил. т горива, внесени контрабандно или чрез митническа измама. Преди това се вземаха огромно количество проби безразборно и митническата лаборатория се беше превърнала в потенциална бомба, която можеше да избухне. Сега работим по европейски стандарт на базата на анализа на риска, търсят се съмнителните вносители и рисковите от гледна точка на фиска възможности за различно третиране. 
 
МИТНИЧАРИТЕ ПОЛУЧИХА ЛИ 13-А ЗАПЛАТА? 
- Според работата си митническите служители взеха допълнително до едно брутно възнаграждение от икономии от фонд Работна заплата. Тези, които имат наказания през годината, не бяха възнаградени, а за служителите, получили забележка, то бе 50%. Средната заплата за системата е над 300 лв. Добрите ни служители получаваха допълнително материално стимулиране през цялата година. 
