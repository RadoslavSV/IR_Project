РЕФОРМИТЕ в банковите системи на страните от региона на Югоизточна Европа, към който принадлежат България, Румъния, Хърватия, Сърбия и Черна гора, Албания, бившата югославска република Македония, Босна и Херцеговина, изостават в сравнение с тези на "братовчедите" им от Централна Европа. Констатацията е на финансовите експерти Магар Коюмджиян и Джон Джиблинг въз основа на рейтинговите анализи на Standard&Рoor's. 
 
В края на 90-те и особено през първите две години от новия милениум тези процеси обаче значително се ускориха. Банките на бившите соцдържави от региона на Балканите вече участват в международните дългови пазари, а кредитните им портфейли придобиват все по-голяма тежест. 
Страните кандидатки за присъединяване към Европейския съюз трябва внимателно да балансират риска, предизвикан от бързите промени в кредитните им институции. Проблемите в по-голямата част са общи - всички банки в региона са изправени пред необходимостта да увеличават обемите на отпусканите заеми, както и да разширяват инструментариума си, за да разнообразят приходите и да повишат ефективността на финансовото си посредничество. Развитието на капиталов пазар е наложително. Прецизността на банковите операции и управлението на риска трябва да бъдат повишени, съветват от Standard&Рoor's. 
Скоростта, с която напредва преходът в "новите" държави, е променлива величина. Опитът от реформирането на банковите системи е разнообразен особено на Балканите. В Сърбия, Черна гора, Босна и Херцеговина, както и в Албания промените са все още в начална фаза. Независимо от късния си старт някои бивши югославски републики, например Хърватия, бързо наваксват. Словения също скоростно реформира банковата си система, подпомогната от близостта си с Австрия, която усилено насърчава западните инвеститори в полза на съседката си. Етапите на саниране на големите банки чрез намеса на държавата и последваща приватизация са характерни за републиките от бивша Югославия. Макар че Словения приватизира с най-голяма неохота основните си банки. Държавата все още има значително дялово участие в Нова Люблянска банка. На базираната в Белгия КВS Вank N.V. едва в началото на 2002 г. беше позволено да придобие миноритарен дял от най-голямата словенската кредитна институция. Правителството е мажоритарен собственик и във втората по големина Нова кредитна банка Марибор. Очевидно Словения като страна от първата вълна за приемане в ЕС следва да преосмисли конкурентните си позиции в банковата сфера, препоръчват експертите на Standard&Рoor's. 
 
УПРАВЛЕНИЕ НА КРИЗИТЕ 
Банкови експерти определят като меко кацане отношението на някои балкански правителства към управлението на кризите. Докато други го превръщат в огнено кръщение. България и Румъния се изявяват като типични представители на втория подход. 
 
ТАКТИКАТА ЗА НЕНАМЕСА НА БЪЛГАРСКАТА ДЪРЖАВА СЕ ОКАЗВА В КРАЙНА СМЕТКА ПО-ЕФЕКТИВНА ЗА БЪРЗОТО РЕФОРМИРАНЕ НА ИКОНОМИКАТА НИ 
Кризата от 1996 г. - икономическа, политическа и банкова, беше предизвикана от забавянето на реформите. Тя принуди България да предприеме драстични мерки - сменено беше правителството, затворени бяха голяма част от банките, наложен бе нелек вариант на валутен борд. Днес повече от 76% от българската банкова система са притежание на чуждестранни инвеститори. След почти петгодишен оздравителен процес банковата система постепенно възвръща ролята си на финансов посредник в българската икономика. Темпът на нарастване на кредитния портфейл изпреварва темпа на нарастване на депозитната база. Делът на отпуснатите заеми достигна 41.44% от всички банкови активи. Вложенията в ценни книжа плюс кредитите представляват две трети от активите на българските банки. 
В резултат от икономическата либерализация страните в преход приеха 
 
ЗАПАДНИЯ МОДЕЛ НА ДВУСТЕПЕНЕН БАНКОВ НАДЗОР 
при който централните банки са първостепенните надзорници, които регулират второстепенния вътрешен надзор на търговските банки. 
Никненето на банки като гъби след дъжд, характерно за първите години от хаоса, стана възможно именно поради липсата на строг регулационен механизъм и подходящ контрол върху кредитирането, диагностицират старта банковите специалисти. Тогава държавните банки по силата на политически решения бяха въвлечени във финансови авантюри за реанимиране на боледуващите държавни сектори на икономиката, а множащите се частни банки предоставяха кредити, без да спазват процедурите за кредитиране, което доведе съответно до неконтролируемо нарастване на заемите. Резултатът бе лавинообразни кризи през първата половина на 90-те, от които оцеляха много малко банки. Те или не бяха участвали в раздаването на неспасяеми кредити, или бяха своевременно санирани от правителствата. 
 
ДОРИ СЛЕД ПЪРВОНАЧАЛНОТО ПРОЧИСТВАНЕ ОСТАНАХА ДОСТАТЪЧЕН БРОЙ МАЛКИ И НЕЕФЕКТИВНИ КРЕДИТНИ ИНСТИТУЦИИ, КОИТО В ПО-ГОЛЯМАТА СИ ЧАСТ И ДНЕС ИГРАЯТ РОЛЯТА НА ДЖОБНИ БАНКИ НА ИКОНОМИЧЕСКИ ГРУПИРОВКИ 
припомнят финансовите експерти от рейтинговата компания. Сценариите, включващи рискови заеми с партиен бекграунд, влошиха още повече ограничените кредитни възможности и ниското ниво на финансово посредничество. Процентът заеми, отпускани на частния сектор, спрямо БВП се сви драстично до най-ниски стойности, сочи анализът на Standard&Рoor's. 
 
КАК СЕ ПОСТИГА ЕФЕКТИВНО ПОСРЕДНИЧЕСТВО 
Банките се нуждаят от стабилна икономика /с ниска инфлация и лихвени стойности/, от силен и здрав корпоративен сектор, както и от ефективно функционираща правна система, за да изпълняват по предназначение ролята си на финансови посредници в националните икономики. След преструктурирането си обаче повечето от балканските банки преживяват свръхкапитализация. Причините за синдрома се коренят в неефективното посредничество, в страха или нежеланието им да отпускат заеми. Кредитните институции предпочитат да държат нискорискови активи като междубанкови депозити и ДЦК. 
И тази детска болест постепенно отшумява. С постигане на по-висока икономическа и политическа стабилност се възвръща и общественото доверие в банките, които напоследък значително увеличиха кредитните си портфейли. Растежът е висок, особено в България, Румъния и в по-напредналите бивши югославски републики, констатират от Standard&Рoor's. Макар че повечето икономики в региона относително бързо се стабилизираха, понижавайки лихвените проценти и инфлационните нива, икономиките на балканските държави бавно се съживяват, се казва още в анализа. Порочният кръг - липса на инвестиции и ограничени възможности за кредитиране - продължи достатъчно дълго. Финансовото посредничество все още остава на ниско ниво в сравнение със Западна Европа, но вече подсказва голям потенциал за растеж. 
Банките дават предимство на дребното банкиране, за да генерират доходи, защото липсата на доверие в корпоративния сектор продължава. С променлив успех финансово-кредитните институции участват и в сектора на малките и средните предприятия /МСП/, чиято привлекателност е в разнородното естество на риска и в оперативната гъвкавост при финансирането му, като се отчитат ниските стойности на капитала. Но този сектор често се оказва по-рисков поради характерната му непрозрачност, казват специалистите. 
 
ИНВЕСТИТОРИ И КАПИТАЛОВИ ИНВЕСТИЦИИ 
Полезни за банките са инвеститорите с дългосрочна перспектива. Затова след внимателен подбор при избора на чуждестранен стратегически партньор правителствата могат и да не се стремят към най-високите предложени цени. Грешки понякога се правят. Както е случаят с препродажбата на хърватската Риечка банка на Еrste bank /на австрийските Sparkassen АG/, която изпадна в затруднение, а съдружникът й Вayerishe Landesbank отказа да санира хърватския трезор. 
Югоизточните балкански страни приоритетно привличат гръцки и италиански капитали, докато централноевропейските - предимно германски и австрийски инвеститори. Между бившите югославски републики пък се очертават процеси на реинтеграция. Водещи словашки и хърватски банки придобиват босненски и македонски. Експанзиите на хърватската Загребска банка и на словенската Нова Люблянска банка в съседни страни са симптоматични. Двата трезора се разширяват трансгранично, преди още да са купени от чужди инвеститори. С разширяването на ЕС тези тенденции неминуемо ще се засилят. 
 
КОНСОЛИДАЦИЯТА Е НЕИЗБЕЖНА 
Финансовите системи са все още с повече банки, отколкото е необходимо. А пропастта между оцелелите в дългосрочен план и старите, немодернизирани и неефективни банки се задълбочава. В повечето страни доминират само няколко основни кредитни институции, които са в силна конкуренция помежду си за спечелване на ограничения брой първокласни корпоративни клиенти. В недалечна перспектива след разширяването на Европейския съюз, когато дори големи национални банки трудно ще се конкурират с европейските кредитно-финансови мастодонти, процесът на консолидация ще се превърне в неизбежна необходимост. Многобройните по-малки банки или трябва да се слеят, или да бъдат купени от големите, или затворени, освен когато обслужват някаква много специализирана пазарна ниша. 
Някои западноевропейски банки вече са се настанили в региона на Балканите, подмамени от относително високите лихвени маржове и неразработените пазари, особено за потребителско и ипотечно кредитиране. Те агресивно разширяват присъствието си, като пазаруват големи местни банки във всяка от страните на прехода. Играчи като италианските банки UniСredito и Intesa, фрeнската Societe Generale, КВS и др. действат в паневропейски мащаб. С приключването на приватизационните процеси обаче навлизането на нови инвеститори ще е силно ограничено - апетитните банкови хапки вече ще са изкупени. Страни като Румъния, Сърбия и Словения все още предлагат възможности за навлизане на западноевропейски капитали. 
На сцената се подвизават и играчи като Raiffeizen Вankанк и Сiti Вank, които предпочетоха да стъпят в региона с минимални инвестиции чрез малки клонове. Някои от тях се превърнаха в определящи фактори, защото докато големите местни държавни банки се преструктурираха, те набързо прилапаха първостепенни корпоративни и богати клиенти. 
Със стабилизирането на икономиката и нарастването на конкуренцията лихвените маржове се свиват. Тъй като тенденцията се запазва, това принуждава банките да разширяват обема на отпусканите заеми, за да увеличат приходите от лихви. Те се стремят да разнообразяват и повишават качеството на предлаганите продукти и услуги, съответно и постъпленията от такси и комисиони. Акцентът е и върху контрола на разходите, повишаване на ефективността, което означава и повишаване на посредничеството. То рефлектира в по-голямо доверие в банковата система и играе важна роля за съзряване на пазарите. В обозримо бъдеще банките от региона на Балканите ще са в състояние да разширят традиционното банкиране с нови приоритети на извънбанково финансово посредничество. 
