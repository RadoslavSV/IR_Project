ЗА ДА ОЦЕЛЕЯТ, МАЛКИТЕ БАНКИ ТРЯБВА ДА СЕ КОНСОЛИДИРАТ 
Както бе посочено, след очакваната приватизация на банка Биохим /официално процедурата започва на 7 януари 2002 г., а оферти ще се приемат до 15 април/, в средата на годината българският банков сектор ще добие относително завършен вид от гледна точка на собствеността. Това ще постави на дневен ред и належащите прегрупирания в него с цел конкурентоспособност. Най-малкото за да останат на пазара, малките банки /с балансово число до 100 млн. лв./ вероятно ще търсят пътища за консолидиране помежду си. 
За необходимост от такъв процес говорят и официалните данни за финансовите резултати на банковите институции в България. Печалбата им към 30.10.2001 г. е 292.643 млн. лв., но е неравностойно разпределена и няколко банки са с отрицателни резултати. Неравномерно е разпределена и възвръщаемостта на активите. Оценката по този показател показва, че банковата дейност е печеливша, но маржовете в печалбата на повечето институции са относително ниски, което отразява ниската възвръщаемост. Коефициентът на възвръщаемост на активите на голяма част от банките все още е под нивото си отпреди 1997 г., въпреки че някои от тях се стремят да увеличат дела на лихвоносните си активи, без да предприемат сериозна промяна в цялостната структура на активите си.2 
 
КАКВО ДАВА ОСНОВАНИЕ ДА СЕ ОЧАКВА СЪБУЖДАНЕ НА КРЕДИТНАТА НАДЕЖДА 
Отговорът би могъл да бъде кратък и еднозначен - очакваните законодателни промени и принудата. Принудата за събуждането на кредитната активност се дължи на конкуренцията и на намаляването на лихвените равнища на световните парични пазари. От една страна, падането на тези равнища до безпрецедентни за последните 40 г. нива ще намали възможността на банките да поддържат своята самодостатъчност чрез износ на паричен ресурс в чужбина, а от друга - повишената конкуренция в сектора принудително ще преориентира банковите активи и към кредитната дейност. Въпреки че не би могло да се очаква бързо и осезаемо раздвижване, вече са налице сигнали за промени. За това говори създаването на непознати досега у нас кредитни продукти - инвестиционни кредити, оборотни кредити, потребителски кредити с диференцирани условия. Усилено се разработват програми и кредитни линии за финансиране на малкия и средния бизнес. Някои от финансовите институции /ПроКредит банк, Юнионбанк, Евробанк/ специализираха дейността си именно в тази насока. Повечето от големите банки също насочват вниманието си към сегмента, предлагайки специализирани пакети за обслужване на този бизнес. 
Асортиментът на депозитните банкови продукти също почна да излиза извън традиционните рамки. Вече се предлагат съчетания между срочни депозити и застрахователни услуги, с възможности за овърдрафт, с предварително договорени бонуси при продължаване престоя на вложените средства. 
Всичко това говори, че банките излизат от състоянието на вцепенението си от годините след кризата и търсят средства за удължаване срока на привлечения ресурс и пътища за нови по-безрискови схеми за кредитиране. Далеч сме от илюзията, че проблемите пред тях и тяхната кредитна дейност ще бъдат решени бързо и лесно. За да се преодолее стагнацията, е необходимо постепенно да се преодолее недоверието между банките и техните клиенти. Това изисква преди всичко да се постигне промяна в психологията и на банките, и на бизнеса. Да се надяваме, че новата 2002 г. ще бъде благотворна за развитието на посятата кредитна надежда за българската икономика. 
 
1 Румяна Русева, Административни и пазарни пречки, спъвали банковата дейност у нас, в. ПАРИ, бр. 50, 13 март 2001 г. 
2 Асенка Йонкова, Конкурентоспособност на българската банкова система, сп. Банки, инвестиции, пари, бр. 3/2001 г., стр.16. 
3 Емил Хърсев, Тъжни симптоми на траен колапс в кредитния механизъм, в. Пари ПЛЮС, 10 февруари 2001г. 
