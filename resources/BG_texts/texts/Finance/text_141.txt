ВНИМАНИЕТО НА ИНВЕСТИТОРИТЕ Е НАСОЧЕНО КЪМ ИРАК И КЪМ ДАННИТЕ ЗА ПРОДАЖБИТЕ НА ДРЕБНО И ИНДУСТРИАЛНОТО ПРОИЗВОДСТВО В САЩ  

ГЕОПОЛИТИЧЕСКИТЕ ветрове отново запратиха съкровищните облигации на САЩ на нови върхове през изминалата седмица. Междувременно доходността на европейските бондове остана на рекордно ниски нива. В резултат на увеличилото се напрежение между САЩ и Ирак и притесненията в администрацията на Джордж Буш за вероятни бъдещи терористични удари инвеститорите за пореден път избраха сигурността на съкровищните книжа. 
В последния ден на миналата седмица цените на правителствените облигации на САЩ се изкачиха до второто най-високо ниво за последните шест месеца в отговор на страховете, че Ал Кайда планира нова атака срещу Америка. 
Нарасналата глобална несигурност накара пазарните играчи да пренебрегнат изненадващо добрите данни за трудовия пазар в САЩ през януари /изнесени в петък/. Безработицата за януари е била 5.7 спрямо очаквано ниво от 6%. Като цяло изнасяните напоследък данни за състоянието на щатската икономика отново бяха смесени, демонстрирайки по-скоро колеблива тенденция на икономическо възстановяване, отколкото трайна тенденция на подем в икономиката. Основните негативни данни бяха за потребителските кредити за декември и производителността през четвъртото тримесечие на 2002 г. в икономиката. 
Положителни се оказаха отчетите не само за трудовия пазар, но и промишлените поръчки и разходите за строителство за декември. В края на седмицата доходността на 10- и 30-годишните бондове на САЩ беше съответно 3.941 и 4.807%. 
В Европа съкровищните облигации продължиха да се търгуват с рекордно ниски нива на доходността си през изминалата седмица. Неочакваното решение на Вank of Еngland за намаляване на лихвите до нивото от 3.75% допълнително оказа натиск за поскъпване на европейските бондове. Доходността на 10- и 30-годишните книжа на Великобритания спадна съответно до нивата от 3.298-4.195%. 
Въпреки запазените лихвени нива от ЕЦБ цените на съкровищните облигации на страните от еврозоната също поскъпнаха, отразявайки геополитическите страхове и реалната възможност централната банка да понижи лихвите през следващия месец. 
Съществува възможност в бъдеще спредът между доходностите на 10- и 30-годишните облигации на Обединеното кралство да продължи да нараства, казва Роб Миникин, главен стратег в Schroder Salomon Smith Вarney. 
 
КАЛЕНДАР 
През тази седмица има относително по-малко макроданни. Вниманието на анализаторите се фокусира в дискусиите около искането на САЩ към ООН за приемане на нова резолюция за Ирак. Най-съществените индикатори, които ще покажат състоянието на щатската икономика, са изнасяните в четвъртък и петък данни за продажби на дребно и индустриално производство за януари 2003 г. Продажбите на дребно се очаква да спаднат с 0.5% спрямо декември, докато за индустриалното производство се смята, че ще нарасне с 0.4%. 
По-малко съществени данни за САЩ са индексите на цените на вноса и износа, които е малко вероятно да покажат инфлационен натиск. Запасите на бизнеса също ще станат известни в петък. В САЩ днес няма да се изнасят макроданни, а ще се продават само бондове. Във вторник се изнасят индексът ВТМ-UВSW и т. нар. бежова книга на Фед. По-съществените данни за Европа са индустриалното производство за декември във Франция и данните за безработицата за януари във Великобритания, изнасяни в сряда. 
