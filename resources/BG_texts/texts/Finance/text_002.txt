"Карлсберг" отправи ново търгово предложение за "Пиринско пиво"
ВЛАДИСЛАВ ПАНЕВ 21/1 - 17:46 ч.

   

 

Датската компания "Карлсберг брюърис" е внесла търговото си предложение за изкупване на акциите на "Пиринско пиво" в Държавната комисия по ценните книжа в понеделник, съобщиха източници от компанията. Западният инвеститор притежава 94.5% от капитала на компанията. Регулаторът на капиталовия пазар в България вероятно ще се произнесе за предложението през следващата седмица. Целта на офертата към дребните акционери в благоевградската пивоварна е след успешното й приключване дружеството да бъде отписано от регистъра на публичните емитенти. Цената на предложението е равна на стойността, по която датчаните изкупиха мажоритарния пакет книжа в компанията - 26.45 лв. за бройка. Посредник по операцията отново е "Златен лев брокери". Ако над 50% от дребните акционери подкрепят офертата, книжата на "Пиринско пиво" ще бъдат свалени от търговия на борсата. Така ще приключи няколкомесечната одисея на бирената фабрика на фондовата борса. 

Акциите на "Пиринско пиво" бяха качени на борсата през миналата година, малко преди сделката за мажоритарния пакет от дружеството, след която то премина под контрола на "Карлсберг". Операцията бе осъществена заради данъчни цели. При последвалото търгово предложение пакета си от 25% от капитала на дружеството продаде "Златен лев холдинг". И тъй като става въпрос за сделка с акции на търгувана на борсата компания, холдингът не дължи никакви данъци върху печалбата си от нея. Дружеството получи над 6.95 млн. лв. от продажбата на дела си, върху които трябваше да плати данък за над 1.5 млн. лева. Парите бяха спестени заради регистрацията на "Пиринско пиво" като публично дружество. 


- - - 

"Карлсберг" ще съкращава 10% от персонала в турското си поделение "Тюрк Туборг", съобщи агенция Ройтерс. Целта е да се намалят разходите на компанията, така че да започне да реализира печалби, заяви шефката на пресцентъра на "Карлсберг" Маргрете Сков. Пазарният дял на датчаните в Турция е нараснал от 22% до 24%, но разходите за маркетинг са изяли печалбите на поделението в страната. Мерките на новия изпълнителен директор на "Тюрк Туборг" Бари Маршал няма да доведат до незабавни резултати. Проблемите са най-вече в макроикономическата обстановка в страната, където инфлацията за за 2003 г. се очаква да бъде 24.8% при растеж от 4.4 процента. 



"Карлсберг" придоби официално 67.15% от капитала на "Пиринско пиво" на 24 октомври миналата година, когато купи пакета на фондовата борса за общо 18.3 млн. лева. Продавачи тогава бяха кипърските фирми "Бристоу холдинг лимитид" и "Траверса лимитид". Веднага след това чуждестранният инвеститор направи първото си търгово предложение към останалите акционери, което е задължително при преминаване на праг от две трети от капитала на публично дружество, каквото все още е "Пиринско пиво". То приключи в края на декември, като за нови 27% от пивоварната датчаните платиха над 7.5 млн. лева. 

