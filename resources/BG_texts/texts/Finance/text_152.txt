ФИРМА ЕКОСИВАТ Е СОБСТВЕНИК НА РИЛА-КАРДБОРД АД 
ФИРМА Екосиват е придобила на 4 февруари 55.748% от капитала на Рила-кардборд АД /бившето ЗКПО-Кочериново/, разкри Централният депозитар. Пакет от 135 630 акции на дружеството беше многократно прехвърлян на Българската фондова борса-София от началото на 2003 г. Преди последната сделка той бе притежание на фирма Интертрейд груп. Сега тя е останала с 0.123% дялово участие, а мажоритарен собственик е Екосиват. 
 
ОТНОВО СДЕЛКА С 10% ОТ ПЕТРОЛ АД 
ПОРЕДНОТО прехвърляне на близо 10% от капитала на Петрол АД регистрира Българската фондова борса-София в петък. Пакет от 188 000 акции на дистрибутора на горива смениха притежателя си на блоковия сегмент на борсата на цена, доста под пазарната - 11.06 лв. за акция. Инвестиционен посредник от двете страни на сделката беше Евробанк. Банката е сред свързаните с мажоритарния собственик Нафтекс-България холдинг, акционери на Петрол АД, които почти всяка седмица разменят помежду си едри пакети от капитала на дружеството. Счита се, че свързаните лица притежават общо над 90% от дистрибутора на горива. 
 
ПРЕХВЪРЛИХА 76% ОТ КАПИТАЛА НА СПАРКИ-ЕЛТОС АД 
СДЕЛКА за 1 516 470 акции на Спарки-Елтос АД бе регистрирана на Българската фондова борса-София на 12 януари. Пакетът представлява 75.82% от ловешкото предприятие за производство на електроинструменти и премина в нови ръце на цена от 1.36 лв. за акция. Тази стойност може да се вземе за реална, тъй като същия ден на неофициалния борсов пазар имаше сделки с книжа на Спарки-Елтос АД на ниво от 1.30 лв. Общата стойност на блоковата сделка възлезе на 2.062 млн. лв. От приватизацията през 1996 г. досега собственик на 75.82% от завода беше Sparky GmbН. Новият притежател на мажоритарния дял ще стане ясен най-рано днес. 
 
РАЗБИХА МАЖОРИТАРНИЯ ПАКЕТ АКЦИИ В ПОБЕДА-ТВ АД 
ФИЗИЧЕСКО лице е влязло като нов едър акционер в Победа-ТВ АД, разкри Централният депозитар миналия понеделник. Станимир Йорданов Радев е придобил 33.1548% от капитала на дружеството на 4 февруари. Той е взел част от акциите на досегашния мажоритарен собственик Победа инвестмънт ООД. Дружеството е намалило дяловото си участие от 50.01 на 17.011% от акциите на Победа-ТВ АД. 
 
НОВ АКЦИОНЕР В СЛЪНЧЕВ БРЯГ ХОЛДИНГ АД 
СОФИЙСКАТА фирма Випег АД е станала собственик на 22 066 акции на Слънчев бряг холдинг. Пакетът в размер на 5.73% от капитала на бившия приватизационен фонд е придобит на 3 февруари, разкри Българската фондова борса-София. Досега фирмата не е била сред акционерите на Слънчев бряг холдинг. Интересно е, че на 3 февруари на борсата са регистрирани две сделки за едри пакети от акции на холдинга. На блоковия сегмент на БФБ-София са минали 18 713 акции при единична цена от 5.11 лв. На същата цена, но при нормалната търговия е сключена сделка за други 19 138 акции. Слънчев бряг холдинг е сред малките бивши приватизационни фондове, но акциите му се радват на висока ликвидност на фондовата борса. Причината е наличието на много дребни акционери, които притежават съществен дял от капитала на дружеството. Основна част от портфейла на холдинга представляват държаните от него акции на курорта Слънчев бряг. 
