ОСНОВОПОЛАГАЩ СТАНДАРТ ПРИ СЪСТАВЯНЕТО НА ФИНАНСОВИ ОТЧЕТИ ПО МСС 

СИЛВИЯ ПЕНЕВА, НАЦИОНАЛЕН ДИРЕКТОР ПО ОДИТИ ДЕЛОЙТ И ТУШ, БЪЛГАРИЯ  


 
МЕЖДУНАРОДЕН счетоводен стандарт 1 Представяне на финансовите отчети /МСС 1/ се счита от много финансисти и счетоводители за основополагащ счетоводен стандарт, защото дефинира изискванията за най-важната минимална информация, която един финансов отчет трябва да съдържа, а именно: основните елементи на финансовите отчети, възприетите счетоводни политики, пояснителните приложения /бележки/. 
 
Целта на МСС 1 е да съдейства за подобряване качеството на финансовите отчети, като установи базата за представяне на финансовите отчети и осигури 
 
СЪПОСТАВИМОСТ МЕЖДУ ФИНАНСОВИТЕ ОТЧЕТИ НА ПРЕДПРИЯТИЕТО ПРЕЗ РАЗЛИЧНИТЕ ОТЧЕТНИ ПЕРИОДИ, КАКТО И МЕЖДУ ОТЧЕТИТЕ НА РАЗЛИЧНИТЕ ПРЕДПРИЯТИЯ 
Стандартът установява на базата на Общите положения на Международните счетоводни стандарти практическите изисквания за прилагане на счетоводните принципи и качествените характеристики на финансовата информация, като същественост, действащо предприятие, последователност при представянето на сравнителна информация. МСС 1 въвежда изисквания, които гарантират сигурност у ползвателите на финансови отчети, че финансовите отчети, съставени по МСС, са в съответствие с всеки приложим стандарт, включително с всички изисквания за оповестявания на информация. 
 
ИСТОРИЯ НА ПРИЕМАНЕТО НА МСС 1 
МСС 1 е резултат от проекта за представяне на финансови отчети, който приключва с приемането на този стандарт, и влиза в сила от 1 юли 1998. Проектът е част от групата проекти, които са идентифицирани от Международната организация на комисиите по ценни книжа /IОSСО/, като стандарти, изискани от тази организация, да бъдат приети от Комитета по международни счетоводни стандарти /КМСС/, за да може МСС да бъдат препоръчани като счетоводна база за съставяне на финансови отчети, приемани от борсите. 
Преди приемането на МСС 1 различни аспекти на представянето на финансовите отчети се разглеждат от други МСС, като: МСС 1 Оповестяване на счетоводната политика, МСС 5 Информация, която трябва да бъде оповестена в счетоводните отчети, и МСС 13 Представяне на текущи активи и текущи задължения, които са отменени след влизането в сила на МСС 1. Постоянният комитет по разяснения на МСС /КПКР/, чиято роля е разглеждането и даването на указания по прилагане на МСС, в случаите, когато съществуват противоречиви практики по прилагането им, издава две разяснения /т. нар. ПКР/, свързани с прилагането на МСС 1. Първото разяснение /ПКР 8 Прилагане за първи път на МСС като основна счетоводна база/ е по прилагането на МСС за първи път. През 2000 г. комитетът по разясненията приема ПКР 18 Последователност - алтернативни методи, който разяснява принципа на постоянство при прилагането на избраните от предприятието счетоводни политики. 
 
ОБХВАТ, ОБЩИ ПОЛОЖЕНИЯ И ИЗИСКВАНИЯ НА МСС 1 
МСС 1 следва да се прилага от всички предприятия, които съставят финансови отчети по МСС. Но все пак при съставянето на финансови отчети от банки се прилага освен МСС 1 и друг стандарт - МСС 30 Оповестявания във финансовите отчети на банки и сходни финансови институции. МСС 1 се прилага при съставянето на финансови отчети по МСС с общо предназначение /например за включването им в годишните отчети, в проспекти и т. н./, но не се прилага при съставянето на междинни съкратени финансови отчети, тъй като за целите на съставяне на съкратени финансови отчети се прилага друг стандарт - МСС 34 Междинно отчитане. 
Изискванията на МСС 1 се прилагат както при представянето на счетоводната информация в индивидуалните финансови отчети, така и при съставянето на консолидираните финансови отчети. 
 
ПРИЛАГАНЕТО НА МСС 1 НЕ ОТХВЪРЛЯ ВЪЗМОЖНОСТТА ПРИ ПРЕДСТАВЯНЕТО НА КОНСОЛИДИРАНИ ФИНАНСОВИ ОТЧЕТИ, СЪСТАВЕНИ ПО МСС, ДА СЕ ПРЕДСТАВЯТ И ФИНАНСОВИ ОТЧЕТИ НА КОМПАНИЯТА МАЙКА, СЪСТАВЕНИ СЪГЛАСНО СЪОТВЕТНОТО НАЦИОНАЛНО СЧЕТОВОДНО ЗАКОНОДАТЕЛСТВО. 
Такава практика съществува в редица страни в Европа. 
Съгласно МСС 1 отговорен за съставянето на финансовите отчети е съветът на директорите и/или друг управляващ орган, но стандартът не изисква във финансовите отчети да се съдържа текст, чрез който ръководството да декларира отговорността си за достоверността на финансовите отчети. 
Стандартът изисква да се оповестят датата, на която е одобрен финансовият отчет, и органът, който го е одобрил. Оповестяването на датата е изключително важно за ползвателите на отчетите, тъй като финансовите отчети по МСС не отразяват стопански операции, факти или събития, настъпили след тази дата. 
МСС 1 въвежда 
 
ИЗИСКВАНИЯТА ЗА МИНИМАЛНО СЪДЪРЖАНИЕ НА ФИНАНСОВИТЕ ОТЧЕТИ 
Съдържанието трябва да включва пет основни елемента - баланс, отчет за приходите и разходите, отчет за промените в собствения капитал, отчет за паричния поток и резюме на прилаганите счетоводни политики и обяснителни бележки. 
МСС 1 въвежда също така една оборима презумпция, че последователното прилагане на всички международни счетоводни стандарти при съставянето на финансовите отчети следва да доведе до вярно и честно представяне на финансовото състояние, резултата и промените в собствения капитал и паричните потоци на предприятието. 
 
ТАЗИ ПРЕЗУМПЦИЯ МОЖЕ ДА БЪДЕ ОБОРЕНА ПРИ ИЗКЛЮЧИТЕЛНО РЕДКИ ОБСТОЯТЕЛСТВА, КОГАТО СПАЗВАНЕ ИЗИСКВАНИЯТА НА ДАДЕН МЕЖДУНАРОДЕН СЧЕТОВОДЕН СТАНДАРТ МОЖЕ ДА ДОВЕДЕ ДО ПОДВЕЖДАНЕНА ПОЛЗВАТЕЛЯ НА ОТЧЕТИТЕ И КАТО КРАЕН РЕЗУЛТАТ - ДО НЕДОСТОВЕРНО ПРЕДСТАВЯНЕ НА ФИНАНСОВИТЕ ОТЧЕТИ 
При тези изключително редки обстоятелства ръководството на предприятието може да реши да не спази изискванията на съответния МСС. В тези случаи във финансовите отчети трябва да се оповести, че при съставянето на международните счетоводни стандарти са следвани изискванията на всички МСС, с изключение на този стандарт, чиито изисквания ръководството на предприятието е решило да не спазва с оглед постигане на достоверно представяне на финансовите отчети. Освен това се оповестява и причината, поради която счетоводното третиране на стандарта би било подвеждащо и за финансовия ефект от неспазването на съответния стандарт върху отделните статии в отчетите. 
МСС 1 въвежда и ограничението, че неприемливи счетоводни трактовки не може да бъдат оправдани или коригирани чрез оповестяване на възприетите счетоводни политики или чрез обяснителни бележки към финансовите отчети. Например дадено предприятие има материални запаси, чиято балансова стойност надвишава нетната им реализуема стойност към датата на баланса, и то е възприело счетоводна политика да не извършва обезценка на материалните запаси в противоречие на изискванията на МСС 2 Стоково-материални запаси. Въпреки че предприятието може да е оповестило тази счетоводна политика в отчета си и дори ефекта от неизвършената обезценка на материалните запаси, това оповестяване няма да оправдае или коригира неправилната счетоводна политика. 
МСС 1 изисква задължително 
 
ФИНАНСОВИТЕ ОТЧЕТИ ДА СЪДЪРЖАТ ДЕКЛАРАЦИЯ 
че са съставени в съответствие с изискванията на Международните счетоводни стандарти. Това означава, че финансовите отчети по МСС не се счита, че са в съответствие с Международните счетоводни стандарти освен ако отговарят на всички изисквания на всеки приложим стандарт и разяснение на Постоянния комитет по разясненията. 
През последните години все повече компании по света започнаха да прилагат МСС като база за изготвяне на финансови отчети. Въпреки че финансовите отчети съдържат твърдението на ръководствата на компаниите, че те са съставени в съответствие с МСС, в много случаи дори и незадълбочен преглед на отчетите може да разкрие факта, че те не са съставени в пълно съответствие с МСС, например не е приложен някой международен счетоводен стандарт. 
В много страни регулативните органи на комисиите за ценни книжа 
 
С ВСЕ ПО-ГОЛЯМА ТРЕВОГА ГЛЕДАТ НА НАРАСТВАЩАТА ПРАКТИКА НА ПРЕДСТАВЯНЕ НА НЕДОСТОВЕРНИ ОТЧЕТИ, КОИТО МОЖЕ ДА ПОДВЕДАТ ПОЛЗВАТЕЛИТЕ ИМ ПРИ ВЗИМАНЕ НА ИНВЕСТИЦИОННИ РЕШЕНИЯ 
Затова например Комисията по ценните книжа в САЩ е приела, че в случаи на съмнение за недостоверност на твърдението на съставителите на финансовите отчети по МСС, че са съставени в съответствие с МСС, се допуска служителите на комисията да направят специални проверки. Ако се окаже, че отчетите не са съставени в съответствие с МСС, комисията може да изиска твърдението за съответствие с МСС да бъде премахнато от финансовия отчет. 
 

