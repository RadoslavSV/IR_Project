КУПУВАЧЪТ ЩЕ ЗАЛОЖИ 26% ОТ БЪДЕЩОТО ДРУЖЕСТВО В ЦЕНТРАЛНИЯ ДЕПОЗИТАР 

ТАНЯ РАЙЧЕВА, ВАРНА  

МИНИМАЛНАТА цена, която ще плати кандидат-купувачът на 75% от активите и имуществените права на Корабния, собственост на БМФ, е около 25 млн. лв. Това е записано в информационния меморандум за продажбата на Корабния. Той е разпратен до всички потенциални партньори на флота, данните са качени и в сайтовете на параходството, транспортното и икономическото министерство. Сделката ще е изцяло левова, заяви министър Пламен Петров. 
Ще бъде създадено ново дружество в което БМФ ще притежава 25% от капитала, а партньорът ще придобие 75%. 
Положението в сектора е тежко в международен мащаб, но това може да означава за нас и намалена конкуренция, заяви Петров. Остатъчният дял от 25% на БМФ биха могли да се изтъргуват, ако е необходимо, заяви той. Това ще стане едва когато параходството се приватизира. Ценните книжа ще се продадат на цената, на която се придобиват акции в момента, плюс акумулираната инфлация. В устава на дружеството има достатъчно клаузи за защита на държавата, която влиза в сделката като миноритарен собственик, заяви Петров. Според Славейко Стайков, шеф на борда на директорите на БМФ, в устава пише, че не се позволява на бъдещия партньор да продава основни активи, освен ако всички собственици не дадат съгласието си на общо събрание. Така се изключва възможността да бъде прескочена позицията на БМФ при подобни продажби. Задължение на кандидат-собственика е да не променя предмета на дейност - корабостроене. В съвета на директорите на бъдещото дружество за положително гласуване ще се приеме това, което е с 3 на 2 гласа в полза на инвеститора, съобщи Стайков. 
След осигуряването на разрешение от АП по получаването на немския кредит от 23.1 млн. USD очаквам до около 6 месеца да приключи строителството на корабите "Трапезица" и "Доли", с които БВФ да работи, обяви Петров по време на обиколката си на Корабния завод. От юли 2002 г. досега са ремонтирани 27 кораба, от което БМФ има печалба от 1.5 млн. USD. В момента в завода работят над 700 души. Ако днес решим да продадем "Доли" и "Трапезица", БМФ ще получи 32-35 млн. USD. Ако параходството изкара на търг и непроизводствените си активи, ще спечели още 8-10 млн. лв., пресметна министърът. Това според него е доказателство, че още преди да е създадено новото дружество, БМФ започва с печалба. Новите кораби са необходими за БМФ, за да може компанията да е по-атрактивна при бъдеща продажба. Преди 3 седмици БМФ е започнало процедура и по връщането на други 3 плавателни съда на компанията под български флаг. До този момент те са били ипотека по заеми, които са издължени. Нарастването на изрядните съдове под български флаг ще донесе по-добър рейтинг на компанията. 
 
КАНДИДАТИ И ПАРИ 
По предварителни данни печалбата след облагане на Параходство БМФ е около 5 млн. лв. 15 фирми са проявили до този момент интерес към участие в бъдещото дружество. Очаквам поне 5 от тях да наддават, заяви Петров. Някои от бъдещите партньори са с огромен брой поръчки, заяви още той. Очакванията са ми печалбата от подобна сделка да надхвърли 40 млн. USD. 
 
УСЛОВИЯТА 
За да има сигурност за държавата, купувачът ще заложи 26% от придобитите акции в Централния депозитар, заяви още Петров. Те ще служат като залог, че ще бъдат спазени клаузите по сделката и ще се запази предметът на дейност. В първите 3 г. партньорът на БМФ трябва да печели по 40 млн. USD годишно, или общо 120 млн. USD от основната дейност - корабостроене. Ако това не се случи, инвеститорът ще загуби 26% заложени акции и автоматично ще стане миноритарен, а не мажоритарен собственик. Според условията на договора 26-те процента заложени акции директно ще бъдат отнети и извън съдебно усвоени от БМФ. Според министър Петров това условие може да отблъсне някои от инвеститорите. Експерти в бранша смятат, че годишна печалба от 40 млн. USD е нормална. 
 
СХЕМАТА 
Изборът на бъдещия партньор на Параходство БМФ ще продължи 55 дни чрез преговори с потенциален инвеститор. През следващите 2 седмици кандидатите трябва да изпратят писмо за намерения до БМФ. Проявилите интерес ще могат в разстояние на 10 дни да разгледат завода. Следва едномесечен период, в който ще се чакат оферти с конкретна бизнеспрограма, график за поръчки, финансови потоци и т. н. Срокът на избор на кандидат за преговори ще се уточнява в зависимост от броя на проявилите интерес. Първоначално разговорите ще се водят с първия класиран. 
 
СРЕДСТВА 
За да се даде възможност заводът да рехабилитира основните си мощности, параходството кандидатства по проект за европомощ пред гръцкото правителство, заяви Пламен Петров. Сумата, която безвъзмездно се отпуска за страната ни, е над 60 млн. ЕUR. България е представила и други проекти за финансиране, сред които за пристанище Лом, телекомуникационни обекти, част от проекта за порт Бургас, Варна кандидатства за получаването на поне 4.5 млн. USD. 
