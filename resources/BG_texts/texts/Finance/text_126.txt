NАSDАQ ПРЕМИНА ПОД НИВОТО НА СЪПРОТИВА ОТ 1320 ПУНКТА  


НЕСИГУРНОСТТА сред играчите на фондовите борси остана и след речта на Колин Пауъл пред Съвета за сигурност. След позитивния старт в сряда на Уолстрийт индексите се движеха почти без промяна при началото на дългоочакваното изявление на държавния секретар на САЩ. По време на речта му котировките на щатските акции се покачваха стабилно на фона на обещаните преди седмици спътникови снимки и аудиозаписи от прехванати радио- или телефонни разговори на иракски военни. Пазарите очакваха доказателствата, че Ирак притежава и разработва оръжия за масово унищожение, но повече от всичко се очакваше подкрепата на Съвета за сигурност за готвената военна офанзива от САЩ и няколкото съюзници. Какво ще стане утре, дали пазарите няма да се събудят с картината на новата война в Залива, инвеститорите ще успеят ли да се предпазят от петролния шок? Въпросите не намериха разрешение и този път. 
Облекчението, че несигурността отминава, а доказателствата на САЩ скоро ще доведат до военни действия, които бързо ще разрешат кризата, изглеждаха сигурни за инвеститорите и анализаторите. Тези заключения доведоха до масирани покупки на акции, а Dow, Nasdaq, S&Р 500 достигнаха най-високите си стойности за сесията след покачване съответно от 139, 27 и 13 пункта. 
 
ОПТИМИЗМЪТ ОБАЧЕ НЕ СЕ ЗАПАЗИ - ПОКУПКИТЕ БЯХА СТИМУЛИРАНИ ОТ ПОКРИВАНЕТО НА КЪСИ ПОЗИЦИИ, А РАЛИТО НЯМАШЕ СЪЩЕСТВЕНИ ОСНОВАНИЯ ДА ПРОДЪЛЖИ ДЪЛГО 
Франция например продължи да поддържа мнението, че военните действия срещу Ирак може да бъдат избегнати, настоявайки за утрояване на броя на оръжейните инспектори на ООН. Позицията на Франция, една от страните, участвали активно в коалицията срещу Ирак преди повече от 10 г., затвърди съмненията за участието й в разрешаването на ситуацията. 
След като предпазливостта и страховете на инвеститорите взеха връх на Уолстрийт в сряда, котировките на акциите по същия начин поеха надолу - стабилно поевтиняване, обхванало почти всички сектори. Оптимизмът около речта на Пауъл бързо беше обхванат от реалността - наближава времето, когато оръжията ще говорят, а политиците ще чакат своя ред. Факторът война и геополитическа несигурност се засили и от изявлението на Северна Корея, че е стартирала отново производството на електроенергия в атомния си център, където се предполага, че се обогатява уран за ядрено оръжие. Спадът на Уолстрийт беше стимулиран и от последния доклад на Сisco - лидерът в производството на оборудване за управление на Интернет трафика потвърди, че търсенето още не се подобрява. Комбинацията на всичките тези фактори попречи на Nasdaq да се задържи над ключовото ниво на съпротива от 1320 пункта и това се дължеше на разпродажбите в края на сесията. 
 
ВЪПРЕКИ ДВИЖЕНИЕТО НАГОРЕ-НАДОЛУ ИНДЕКСИТЕ В САЩ ПРИКЛЮЧИХА ТЪРГОВИЯТА С НЕЗНАЧИТЕЛНО ПОЕВТИНЯВАНЕ 
Dow Jones Industrial Аverage затвори на ниво под 8000 пункта. Акциите със спад на котировките леко преобладаваха - на NYSЕ и Nasdaq съотношението беше 9 към 7 в полза на губещите. Търговията беше скромна и едва 1.42 млрд. акции смениха притежателите си на Вig Вoard, а 1.35 млрд. се изтъргуваха на Nasdaq. Освен технологичния сектор разпродажбите се разпространиха и сред финансовите книжа, търговските вериги на дребно, фармацевтиката и биотехнологиите - сектори, свързани с потреблението или със сътресенията на фондовите борси, какъвто е случаят с банките и застрахователите. /ПАРИ/ 
 
ХЮ ДЖОНСЪН, РЪКОВОДИТЕЛ ИНВЕСТИЦИИ ВЪВ FIRSТ АLВАNY: 
Тази война не се очертава лесна. Тя няма да бъде кратка и няма да бъде ограничена. 
