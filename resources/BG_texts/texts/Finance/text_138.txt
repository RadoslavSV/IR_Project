1 МЛН. USD ОТ ЯПОНСКИЯ ПОПЕЧИТЕЛСКИ ФОНД КЪМ ЮНЕСКО ЩЕ СЕ ВЛОЖАТ В РЕСТАВРАЦИЯ НА АРХИТЕКТУРНИТЕ ПАМЕТНИЦИ 

ЕМИЛ КОСТОВ  

13 КЪЩИ и терени в Стария град на Пловдив ще бъдат отдадени на концесия до края на годината, планира заместник-кметът по общинската собственост Недялко Генчев. Общинският съвет ще разгледа предложенията и ще открие процедури по концесиониране. Прогнозата е, че имотите ще се превърнат в малки хотели, ресторанти, офиси и туристически центрове. За 3 от имотите вече са подготвени правни, финансови, социални и екологични анализи, каза Генчев. Те ще бъдат представени в общинския съвет най-вероятно в началото на март, смята Недялко Генчев. Ще се избират концесионери за всеки обект поотделно. Стандартният срок за концесия ще бъде 15 г., като ще се допуска и 25-годишно ползване на имотите, за които ще трябват повече инвестиции. След замени и компенсации на частни дялове 13-те имота... вече за публична общинска собственост.... 
Повечето от къщите, които ще се предлагат на концесия, са изоставени от години и са в лошо състояние. Причините за това са невъзможността на общината да ги поддържа и продължителните спорове за собствеността върху тях. Въпреки това се смята, че имотите ще бъдат търсени, тъй като са в най-атрактивната за туристи част на града. 
 
В СТАРИЯ ГРАД СА И НАЙ-ВИСОКИТЕ ЦЕНИ ЗА ЗЕМЯ В ПЛОВДИВ - НАД 100 USD ЗА КВАДРАТЕН МЕТЪР 
Концесионерите ще бъдат задължени да съобразят плановете за възстановяване на сградите с изискванията на архитектурния резерват. Те трябва да запазят и да експонират по подходящ начин археологическите паметници. Обект с подобни изисквания е например археологическият комплекс на Небет тепе. 
Концесионирането на имоти в Старинен Пловдив се оказа 
 
ИЗКЛЮЧИТЕЛНО ТРУДЕН КАЗУС 
който се точи няколко години. От една страна, вървят продължителни спорове между общината и областната управа кои сгради и терени са общински и кои държавни. От друга - неизбежно е съобразяването със статута на Стария град като архитектурно-исторически резерват. Така през м. г. общинският съвет не успя да приеме първоначалния вариант на концепцията за управление на Стария град, с която близо 50 имота се даваха на частници чрез концесия или продажба. По-късно екип от експерти, ръководен от проф. Тодор Кръстев, председател на Българския национален комитет към ИКОМОС /Международния съвет за опазване на паметниците на културата/, успя да договори финансиране за реставрационни работи в комплекса. Според условията общината ще получи около 1 млн. USD от Японския попечителски фонд към ЮНЕСКО. Така списъкът от сгради за продажба и концесия се сви значително. 
 
АНТИЧНИЯТ ТЕАТЪР И ЕТНОГРАФСКИЯТ КОМПЛЕКС НЯМА ДА СЕ ДАВАТ НА КОНЦЕСИЯ 
Форумът и най-хубавите старинни къщи - Балабановата, Хиндлиян, Етнографският музей и други, остават под закрилата на общината и държавата. 
 
ПЛОВДИВ ЩЕ ПОЛУЧИ ФИНАНСОВА ПОМОЩ ОТ ОКОЛО 1 МЛН. USD 
за реставрация на паметниците на културата в Стария град. Парите се дават от Японския попечителски фонд към ЮНЕСКО, чиито представители от два дни проучват проекта за опазване, развитие и управление на архитектурно-историческия резерват. В мисията участват Ясуюки Ената, експерт на МВнР на Япония, университетските професори в областта на архитектурата Казуйоши Фумото и Акира Ишир, консултантът към централата на ЮНЕСКО Денис Родуел и Ан Льометър, специалист в отдела Културно наследство и програми към ЮНЕСКО. Екипът се придружава от проф. д-р Тодор Кръстев. Той помага на общината да направи концепция за развитието на Стария град. 
Екипът от фонда заедно с общински специалисти ще уточнят кои къщи ще се реставрират с парите на японския фонд. 
Засега в списъка са включени къща Клиянти, Баятовата и Бакаловата къща на ул. Д-р Чомаков и Георгияди, където се помещава Музеят на Възраждането. 
Паметниците са избрани според изискванията, поставени от фонда - къщите да бъдат с автентична възрожденска архитектура, обясни главният архитект Емилия Божкова. 
Възможно е във финансирането да се включат и други паметници на културата от резервата. 
100 000 USD ще се отпуснат за аварийни ремонти на една от четирите къщи - Недкович, Каблешковото училище, Омуртаг 1 или къщата, дадена на Съюза на художниците. 
Забраната за отдаването им на частни фирми е препоръчана на пловдивската община в новата концепция за развитие на Стария град. Тя е подготвена от екип начело с проф. д-р арх. Тодор Кръстев. Програмата, предложена от зам.-кмета Анастас Бадев, отпадна след критики в комисиите на ОбС. 
Екипът на проф. Кръстев сериозно е разработил теоретичната част, похвали софийските си колеги Бадев. Професорът препоръчва да се промени управлението на резервата, като се слеят сдружението Старият Пловдив с Института за музейни дейности. Петнадесет къщи - паметници на културата, са предложени за концесия, а 19 имота за продажба. 
От списъка на концесиите са извадени къща Клиянти, Баятовата и Бакаловата на ул. "Д-р Чомаков", а от продажбите - Каблешковото училище. И четирите паметника са одобрени за финансиране с пари от ЮНЕСКО, обясни Анастас Бадев. На частни фирми няма да се отдава и Розовата къща на ул. "Съборна". За нея ще търсим пари по програмата на Европейския съюз, каза А. Бадев. 
Къща Ламартин, Клиянти, Баятовата къща, приемната на БНТ и още 47 сгради и терени в Стария град се подготвят за концесия и продажба. 
Целта е полуразрушените къщи и пустеещите парцели да се възстановят като туристически комплекси, а паметниците на културата да се запазят като национални реликви, обясни д-р Генчев. Една от порутените сгради е къща Клиянти. Този паметник на културата има и частен дял. 
За концесия ще бъдат предложени приемната на общината на ул. "Омуртаг" и къщата на ул. "Княз Цертелев", която е дадена под наем на фондацията на Елена Костова Бъдеще за България. 
Пловдивският клон на фондацията се ръководи от Донка Гърневска. Тепърва ще се обсъжда дали да се обяви конкурс за концесия за къщата Захари Стоянов, която се ползва от Съюза на българските журналисти, и съседната до нея, дадена на Съюза на учените. 
Общината е поискала Министерският съвет да й прехвърли къщата, наета от СБЖ. Сега тя е държавна собственост. Концесията е много добър вариант, защото концесионерът има задължението да вложи инвестиции в имота, а след изтичането на договора той пак остава общинска собственост, обясни д-р Генчев. 
 
ТОПКОНЦЕСИЯТА Е АРХЕОЛОГИЯТА НА НЕБЕТ ТЕПЕ 
Разкопките ще се предоставят на инвеститори заедно с площадката на тепето и две-три къщи по ул. "Д-р Чомаков", каза зам.-кметът Анастас Бадев. За продажба са предложени празни терени от 300 кв. м до 1.5 дка и разрушени сгради. Цените в резервата са 100 USD на кв. м средно. Десетина общински имота, където сега има ресторанти и кафенета, отново ще се отдават под наем. 
