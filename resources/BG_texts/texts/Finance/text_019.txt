ИРАК И ИКОНОМИЧЕСКАТА НЕСИГУРНОСТ ПРИТИСКАТ ДОХОДНОСТТА НА БОНДОВЕТЕ  

 НАЧАЛОТО на годината доходността на съкровищните книжа на индустриалните държави се възстанови от най-ниското си ниво за последните 40 години, но сега отново се отправя към това равнище. С изнасяните не особено добри финансови отчети на корпоративна Америка и Европа и макроданни за щатската икономика съкровищните книжа отново придобиват блясък. В допълнение нарастващата опасност от военен сблъсък в Близкия изток засилва търсенето на инвеститорите на сигурни вложения. По време на война и икономическа несигурност правителствените облигации заедно със златото имат възможността да предпазват инвеститорите от нарастващия риск. 
Поради опасенията от война в Близкия изток и лошите корпоративни новини съкровищните облигации на страните от ЕС и тези на САЩ в сряда продължиха да поскъпват. В началото на вчерашния ден цените на европейските облигации имаха слабо отстъпление, след като фондовият пазар компенсираше резкия спад от сряда. Играчите в САЩ фокусираха вниманието си в очакваните данни за индекса на изпреварващите индикатори. 
По-рисковите инвестиции като корпоративни акции и облигации стават още по-несигурни по време на засилване на политическата, геополитическата или икономическата несигурност в световната икономика. По тези причини съкровищните облигации стават ценени. 
Извън геополитическата несигурност съществуват две основателни причини цената на правителствените облигации да продължава да нараства. 
Първата е, ако американската икономика отново изпадне в рецесия, отчитайки двойно дъно. След изнесените в сряда нови отчайващо лоши финансови резултати на щатските корпорации - фондовите индекси продължиха да падат, това засили очакванията за навлизане на икономиката отново в икономически спад. Анализаторите отчитат променящите се икономически реалности и след като в края на миналата година се говореше за повишаване на лихвите от Фед през 2003 г., сега нещата съвсем не са такива. Някои икономисти вчера коментираха, че Фед може да понижи още веднъж лихвите през т. г., но тъй като те са на 40-годишно дъно, Фед няма много място за действие. Вероятно е лихвите да се запазят на настоящите нива през т. г., като хората, управляващи икономиката, ще се концентрират във фискалните стимули. 
Втората предпоставка за поскъпване на съкровищните книжа - ако финансовите резултати в корпоративния сектор продължават да бъдат лоши, това ще доведе до рекорден брой фалити на компании, а инвеститорите ще започнат да се изтеглят от корпоративния облигационен и от фондовия пазар. Според рейтинговите агенции Standard&Рoor's и Мoody's през последното тримесечие на миналата година необслужените дългове и заеми на компаниите в САЩ са достигнали рекордно ниво. Потребителите в САЩ също както и компаниите са в положение на рискови длъжници. По тази причина рискът от влагане на капитали в дълг на компаниите е много голям. 
Алън Грийнспан /Фед/ може да дава всичко от себе си, за да облекчи тежестта от високите заеми, но компаниите се нуждаят от свежи пари. Поради това от края на 2002 г. и началото на 2003 г. се наблюдава засилена активност на нови корпоративни емисии. От друга страна, Европейската централна банка държи лихвените си проценти на по-високо равнище. Все пак акциите от Европа носят рискове при паричното обращение.  

