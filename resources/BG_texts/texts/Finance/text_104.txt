Отрицателното търговско салдо увеличи дефицита по текущата сметка
РУМЕН СОКОЛОВ 2/2 - 18:01 ч.

   

 

Дефицитът по текущата сметка на платежния баланс на България за ноември миналата година е 262.3 млн. долара, съобщи БНБ. За сравнение дефицитът една година по-рано е бил 155.6 млн. долара. Основната причина за този дефицит е голямото отрицателно търговско салдо през ноември 2002 г., което възлиза на минус 295.9 млн. долара. В резултат на това за периода януари-ноември на изтеклата година дефицитът по текущата сметка е 449.8 млн. долара (2.9 на сто от БВП), по-нисък с 696.7 млн. долара дефицит за същия период на предходната година. В началото на тази година финансовият министър Милен Велчев каза, че се очаква дефицитът по текущата сметка за 2003 г. да бъде около 4.3 на сто от БВП. 


Търговското салдо за 11-те месеца на миналата година по предварителни данни е отрицателно в размер на 1.352 млрд. долара, но все пак е по-добро от отрицателното салдо в размер на 1.407 млрд. долара за същия период на 2001 г. Само през ноември 2002 г. износът е намалял с почти една четвърт - 23.6 на сто спрямо ноември 2001 г., а вносът се е увеличил с 4.21%. През ноември най-драстичен е спадът в износа на хранителни стоки, напитки и тютюн, спаднал е и износът на горива заради стагнацията на световния пазар. 


За периода януари-ноември износът е за 5.022 млрд. долара, по-висок с 272.8 млн. долара от същия период на предходната година. В същото време вносът също се увеличава с 217.4 млн. долара спрямо януари-ноември 2001 г. и достига до 6.373 млрд. долара за 11-те месеца на миналата година. 


Преките инвестиции в страната за този период са 428.7 милиона долара срещу 578.7 милиона долара за януари-ноември 2001 г. Само през ноември миналата година чуждите инвестиции са 33.6 милиона долара. Според БНБ по-малкият размер на инвестициите за отчетния период се дължи основно на отрицателния нетен размер на вътрешнофирмени кредити, дължащ се и на задържането на инвестиционни проекти от чуждестранните компании поради ниските темпове на растеж на световната икономика. "Конкуренцията при привличането на чужди инвестиции между различните страни в последно време е много голяма и това се доказва от намалелите инвестиции у нас през миналата година", каза Мартин Димитров от Института за пазарна икономика. Според него всички започнати големи сделки трябва да бъдат приключени по-скоро, защото в противен случай положението с чуждите инвестиции през тази година може да се окаже още по-лошо. 


Привлеченият през периода януари - ноември 2002 г. дялов капитал (преведени и изтеглени парични и апортни вноски на нерезиденти във и от капитала и резервите на български дружества, отразени по пазарна цена) възлиза на 456.2 млн. долара, като е по-висок с 34.7 млн. долара (8.2%) от този, привлечен за същия период на 2001 г. (421.5 млн. долара). За периода януари - ноември 2002 г. привлеченият нетен друг капитал (промяната в нетните задължения между дружествата с чуждестранно участие и преките чуждестранни инвеститори по финансови, облигационни и търговски кредити) е отрицателен - минус 59.8 млн. долара, като е по-нисък с 211.2 млн. долара от този за същия период на м.г. (151.4 млн. щ.д.). 


Портфейлните инвестиции на резиденти в чужбина за периода намаляват с 209.4 млн. долара за периода при увеличение от 40.2 млн. долара за януари- ноември 2001 г., като намалението се дължи основно на продаденото освободено обезпечение след сделките по замяна на външния дълг през март и септември. Валутните депозити на търговските банки в чужбина намаляват с 352.3 млн. долара за периода януари-ноември 2002 г. при спад от 18.8 млн. долара за същия период на 2001 г. Банките продължават да инвестират в емитирани от правителството книжа на международните пазари, а също и да кредитират местни фирми. 


Според експерти краят на летния сезон през септември е една от причините за повишаването на дефицита по текущата сметка. През трите летни месеца имаше излишък по текущата сметка, защото приходите от туризъм компенсираха отрицателното търговско салдо. През октомври и ноември обаче приходите от туризъм намаляват и се получава дефицит, който е доста голям. Салдото на услугите е положително, в размер на 615.3 млн. долара за 11 месеца на миналата годината спрямо 564.3 млн. долара за същия период на 2001 г. Само от туризъм приходите са за 1.27 млрд. долара, а положителното салдо е 697.8 млн. долара срещу 624.8 млн. долара за януари-ноември 2001. "Повишаването на приходите от туризъм е едно от хубавите неща през миналата година, защото се случи независимо от въвеждането на ДДС и визи за туристите от някои страни", каза още Димитров. В същото време салдото от транспортни услуги е отрицателно в размер на 72.1 млн. долара. 


Общият платежен баланс за януари-ноември е положителен в размер на 671.9 млн. долара при положителен баланс от 275 млн. долара за същия период на 2001 г. 
