АЛБЕНА е първото и единственото публично дружество до момента, което с решение на общото си събрание официално пое по пазарния начин за стимулиране на мениджърския си екип. Бялата лястовица на капиталовия ни пазар оправомощи обратното изкупуване на 3% от акциите си през настоящата година, които ще послужат за допълнително възнаграждение на мениджърите за постигнати резултати през годината. Най-вероятният начин за раздаване на бонусите е с опции за закупуване от страна на мениджърите на акции на цените на придобиване от компанията. Като се има предвид световната практика, опциите едва ли ще се упражнят, просто на мениджърите в крайна сметка ще се изплати разликата в цените. 
По-важното в случая е не практическа реализация на обратното изкупуване, а значението му за нашия пазар и за корпоративното управление. Практиката, която налага Албена, внася определено добавена стойност на самото дружество по отношение на добрата му корпоративна политика. Допълнителният стимул за мениджърите показва вниманието, което акционерите отделят на публичния статут на компанията. А на свой ред опциите върху акции подтикват мениджърите да следят с по-голямо внимание капиталовия пазар и това, което става на него. Така ще се осигури по-голяма прозрачност и значително ще се скъси пътят на информацията от Албена към инвеститорите. Добрите вести ще идват още по-бързо и ще носят отражението си върху цената на акциите. 
Опциите ще представляват бонус за управляващите, които няма да участват със свои пари. Последното, от една страна, не ги излага пряко на риск при лоши резултати и принципно лишава пазара от пряко следене на операциите на мениджърите с акции на компанията, което често е доста показателно за положението на дружеството. Все пак очаквам мениджърите да работят по-добре за компанията, когато това ще им носи допълнителни доходи. 
Интерес представлява и как акционерите са стигнали до интервала минимална цена 11.80 лв. и максимална 12.10 лв. Самият интервал е над пазарните равнища в началото на годината. Това може да послужи като индикатор за очакванията на едрите акционери за движението в цените на компанията и след какви равнища на акциите са склонни за допълнителни възнаграждения за мениджмънта. При цена на затваряне от миналата година 10.45 лв. цените 11.80 лв. и 12.10 лв. дават възвръщаемост между 12.9 и 15.8%. С други думи, това е заложена очаквана възвръщаемост, изисквана от акционерите за годината, а всичко над тези цифри ще носи специално възнаграждение за акционерите. Сметките може да послужат при анализа дори и от дребните акционери за някакъв макар и базов ориентир за сектора и по-специално за очакванията на акционерите относно възвръщаемостта. 
