РЪСТЪТ НА ЗАЕМИТЕ ЗА ЧАСТНИЯ СЕКТОР /46.82%/ ИЗПРЕВАРВА ОБЩОТО УВЕЛИЧЕНИЕ НА СРЕДСТВАТА ЗА ФИНАНСИРАНЕ 

РУМЯНА РУСЕВА  

КРЕДИТНИТЕ институции са приключили 2002 г. с 10.9% по-ниска чиста печалба, докато общата сума на активите им е нараснала с 37.7%, показват данните на БНБ. В края на миналата година нетният им финансов резултат е 266.625 млн. лв. срещу 299.240 млн. лв. година по-рано. В голяма степен обяснението на този спад има по-скоро технически характер и е свързано с това, че през 2001 г. институциите от първа група /според класификацията на БНБ/ инкорпорираха в печалбата си общо 143.578 млн. лв. провизии за загуби от кредити. Автоматично това води и до по-ниска оперативна печалба /която е индикатор за ефективността на банковата дейност/ за миналата година. 
Банките са разширили диверсификацията на портфейла си от активи, като в структурата му се наблюдава нарастване на дела на кредитите и инвестициите в ценни книжа за сметка на вземанията от други институции. Всъщност това е отражение на поведението, което банките следват в резултат на понижаването на световните лихвени равнища. Ниските лихви навън направиха депозитите при чужди банки непривлекателна инвестиция и българските кредитни институции, за да запазят поне същото ниво на доходност, обърнаха поглед към кредитирането и инвестициите в дълговите книжа, емитирани от правителството. След като през 2001 г. за първи път размерът на кредитния портфейл надвиши вложенията при чужди банки, през миналата година разликата се задълбочи още повече. 
За година задълженията на нефинансовите институции и други клиенти са се увеличили с близо 46% до 6.034 млрд. лв. в края на 2002 г. При това ръстът на заемите за частния сектор /46.82%/ изпреварва общото увеличение. Частните фирми дължат 4.613 млрд. лв., като най-активни в кредитирането на сектора остават банките от втора група /с балансово число между 300 и 800 млн. лв./. Еврооблигациите и глобалните облигации, емитирани от българското правителство, се оказаха добра инвестиционна алтернатива за банките. През 2002 г. инвестираните в тях средства са нараснали 2.15 пъти до 1.113 млрд. лв., а ръстът на приходите от тях е 41.2%. 
Намалява участието на Булбанк, ОББ и Банка ДСК в печалбата, активите и депозитите на системата. През 2002 г. трите институции са формирали 63.6% от нетния финансов резултат /75.3% за 2001 г./ и са привлекли 44.6% от депозитите /48.1% за 2001 г./ на системата. В края на миналата година в техни ръце се намират 43.3% от активите на сектора /53.2% за 2001 г./. Делът им в кредитите леко е нараснал от 34.1 на 34.7% в края на 2002 г. 
Вероятно отражение на по-силната кредитна дейност е и по-високото съотношение между приходите от лихви по кредити за нефинансови институции и други клиенти и разходите за лихви по депозитите на тази група клиенти. За 2002 г. приходите са 3.75 пъти по-високи от разходите срещу 3.03 пъти година по-рано. 
 
ОТСТЪП 
През изминалата година банките са диверсифицирали по-силно своите портфейли, но рентабилността им е спаднала. В същото време трите най-големи кредитни институции - Банка ДСК, Булбанк и ОББ, са продължили да отстъпват от лидерската си позиция. Което донякъде говори за намаляване на концентрацията в сектора. Привлечените депозити са се увеличили с 18% до 11.282 млрд. лв. .  

