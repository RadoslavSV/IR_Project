ВИСОКОТО ДЪЛГОВО БРЕМЕ И НЕДОСТИГЪТ НА КЕШ В КОРПОРАТИВНА АМЕРИКА Е ПРЕДПОСТАВКА ЗА НОВИ БАНКРУТИ 

ПЕТЪР РАДКОВ  


 
 
НЕ очаквайте 2003 да бъде по-добра от отминалата вече година - в корпоративния си календар за 2002 г. анализатори и мениджъри доста често записваха думата фалит. Само три седмици след старта на годината Кmart фалира. Global Сrossing се превърна във втората жертва, последваха ги компаниите Аdelphia Сommunications, WorldСom, UАL и Сonseco. Към края на годината се формираха половината от общия брой на фалитите в историята на 10-те най-големи компании. 
Най-голямата икономика в света, тази на САЩ, все още чака своето съживяване. По тази причина анализаторите предвиждат, че около една на всеки 13 компании с неинвестиционен клас кредитен рейтинг, или 8% от тези компании, ще влязат в процедура по несъстоятелност и ще обявят банкрут през следващите 12 месеца, посочва списание ВusinessWeek. Между компаниите с най-голям риск от влизане в процедура по несъстоятелност са телекомуникационните компании и кабелните оператори. Според анализаторите за компаниите от тези браншове нормата на тези, които няма да се справят, е една на всеки пет. 
Високото дългово бреме и недостигът на кеш за компаниите са основната предпоставка за появата на нови банкрути през 2003 г. Проблемът е, че повечето компании са използвали наличните средства за получаване на свежи финансови ресурси за покриване на своите задължения - емитиране на облигации, кредити от банковата система и увеличаване на капитала си. Проблемът обаче не е само в самите тях, по-скоро той е в трудната бизнессреда. Пазарът на облигации беше пренаситен още в средата на 2002 г. и въпреки инвеститорския глад за доходност малко са хората, готови да инвестират в корпоративен дълг. Банковите кредити също пресъхнаха още в началото на миналата година, тъй като финансовите институции също изпадат в патова ситуация, притискани между лошите кредитни експозиции и несигурността, която ги заобикаля. 
 
ЕНЕРГИЙНИ КОМПАНИИ 
Голям размер на дълга. Дълговите плащания през 2003 г. са основният проблем за компаниите Аquila, NRG, Мirant и др. 
 
ТЕЛЕКОМИ 
Проблеми с наличните пари в кеш, тъй като през миналата година загубиха милиарди долари в резултат на намалените капиталови разходи на големите си клиенти. 
 
АВИОКОМПАНИИ 
Спадът на хората, търсещи услугите им след 11 септември 2001 г., води до понижаване на приходите. В резултат на това нараства необходимостта от пари в кеш. 
 
ТИМ КАСТА, МЕНИДЖЪР ДИРЕКТОР В МООDY'S INVЕSТОRS SЕRVIСЕS: 
Ние никога досега не сме виждали толкова висока нормата на компаниите, рискуващи да влязат в процедура по несъстоятелност. Възможни са фалити на банки. 
