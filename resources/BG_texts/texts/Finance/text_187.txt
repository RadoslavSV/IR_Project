ОБЛИГАЦИИТЕ СА АБСОЛЮТНО КОНВЕРГЕНТНИ И СЪС СЪЩИТЕ ХАРАКТЕРИСТИКИ, КАКВИТО СЕ ЕМИТИРАТ ОТ ГЕРМАНИЯ И ФРАНЦИЯ 

С КРАСИМИР КАТЕВ, ЗАМЕСТНИК-МИНИСТЪР НА ФИНАНСИТЕ, РАЗГОВАРЯ ВИКТОРИЯ ЛАЗОВА  

ЧЕТИРИ ПЪТИ ПОВЕЧЕ СЕ ОКАЗАХА ЗАЯВКИТЕ КЪМ ЕМИСИЯТА ДЦК, ДЕНОМИНИРАНИ В ЕUR, ЩЕ Я УВЕЛИЧИТЕ ЛИ? 
- Имахме дилема дали да удовлетворим по-голяма част от заявките, но решихме да си спазим предварителния ангажимент от 25 до 50 млн. ЕUR. Планът е тази емисия да бъде отваряна още няколко пъти, докато не се стигне до минимум 100 и максимум 150 млн. ЕUR до края на март - април следващата година. Това ще става, когато условията са благоприятни - спокойна макроикономическа и политическа обстановка, свръхликвидност в ЕUR. Емисията бе много успешна, защото можахме да идентифицираме нов източник на интерес към ДЦК. 
Пулът от левова ликвидност все пак е ограничен. Левовете са не повече от 45-50% от депозитите на банковата система. Останалите 50-55% са ЕUR и USD и те са разположени горе-долу поравно.Досега тези евро нямаше къде да бъдат инвестирани освен в нашите външни облигации, но те са на много високи цени - 110-111 ЕUR, и поради тази причина държателите са неохотни да увеличават експозицията си на такива високи цени. 
 
ЩЕ ИМА ЛИ ДРУГИ ПОДОБНИ ЕМИСИИ? 
- Тези облигации са началото на една малка програма за утвърждаване на евроемисии на местния пазар. Но това ще бъде по-нататък, а през тази и началото на следващата година - не. Ако нямаме нужда, няма да емитираме. Може да имаме преизпълнение на бюджета и в този случай да намалим останали емисии през втората половина на годината - тогава ще издаваме по-малко на вътрешния пазар. Ще емитираме само дългосрочни емисии, които ще са с падеж, след като България е член на Европейския съюз и възприемем еврото като наша национална валута. Новост са и стандартните характеристики - например ежегоден купон. Облигациите са абсолютно конвергентни и със същите характеристики, каквито се емитират от Германия, Испания, Франция и т. н. Средната им доходност от 5.57% за седем години може да се сравни с първоначалната доходност, когато емитирахме първата седемгодишна емисия. Тя беше 8-9%. Такава бе доходността, постигана от моя предшественик за много по-кратки облигации - 3-5 г. 
 
КАК ИЗГЛЕЖДА ПРОГРАМАТА ЗА ФИНАНСИРАНЕ НА ВЪТРЕШНИЯ ПАЗАР? 
- Почти всички страни от първата вълна имат минимум 60-70% вътрешен дълг от общия си дълг. Те са започнали програмите за финансиране на вътрешния пазар много отдавна - Чехия от 5-6- г., Полша и Унгария - от 2-3 г. Тоест става заместване - вместо финансиране на външния се финансира вътрешният пазар, където има подходящи условия. Точно затова става въпрос - не се опитваме да преоткриваме колелото. 
 
КАКВА Е ПРОГНОЗАТА ВИ ЗА ЛИХВЕНИТЕ РАЗХОДИ? 
- Отношението лихвени разходи към брутен вътрешен продукт беше 3.8% през 1999 г., около 4% през 2000 г. и 3.7% - 2002 г. В момента лихвените разходи спрямо БВП са два пъти по-ниски - 2.3% за м.г., 2.4% е прогнозата за следващата година и плавно ще се покачват до 2.5%. Средното ниво на лихва, което плащаме и на вътрешния, и на външния дълг, е много по-ниско. Ако нашите предшественици трябваше да издадат еврооблигации, те щяха да плащат 10%, а на местния пазар - 7-9%. В момента ОЛП е 2.5%, за една година финансираме на около 3%, за 5 г.- под 5%. Ясно е, че наполовина сме намалили лихвените нива по дълга. Най-голямата част от това спестяване идва именно от намаляването на рисковата премия. Признавам, че паднаха и ставките, но това е по-малкият ефект. По-големият е драстичното намаляване на дългосрочната рискова премия, която страната ни като емитент трябва да плаща, за да се финансираме. Това е големият ефект и смисълът от двете замени, от първата еврооблигация, от общата ни политика по управление на дълга. 
 
ДАДОХТЕ ПРИМЕР С ПОЛША - ТЯ ВЪРВИ КЪМ РАЗДЕЛЯНЕ С БРЕЙДИ ДЪЛГА СИ, НИЕ ЩЕ ТЪРСИМ ЛИ ПОЛЗИ ОТ ИЗКУПУВАНЕ НА ДИСК-КНИЖАТА? 
- В стратегията ни това не се визира. Винаги има възможност за някакви дискретни операции, за изкупуване на дълг. Но това става или когато има асиметрична информация, т. е. когато Министерството на финансите знае нещо, което пазарът още не знае, или когато има финансова зараза. Т. е. когато нашият дълг търгува на ниски ценови нива заради трето събитие - криза в Бразилия, Русия, Ирак и т. н. Всеки опитен мениджър трябва да може да се възползва от такива ситуации. Политиката ни продължава да бъде на некоментиране. Но искам да подчертая, че увеличената вътрешна емисия е за сметка на силно отрицателна външна емисия. Да не забравяме, че през тази година трябва да погасим около 1 млрд. USD наследени главници и лихви. А ние сме намалили с над 1 млрд. ЕUR нашия брутен държавен дълг. Той сега е 9.295 млрд. ЕUR. Като съотношение към БВП той е 55% срещу 75% през юли 2001 г. 
 
КАК ГЛОБАЛНАТА НЕСИГУРНОСТ, СВЪРЗАНА С КОНФЛИКТА В ИРАК, ЩЕ СЕ ОТРАЗИ НА ЦЕНИТЕ НА НАШИЯ ДЪЛГ? 
- Засега отражение няма. Ако може да се говори за някакво отражение, то по-скоро е към т. нар. място към безопасност. 
Нашият дълг вече се счита за безопасен пристан. Във време на несигурност реагираме както развитите държави - ако има глобална несигурност, хората отиват и купуват американски ценни книжа или френски, германски, испански. Нашият дълг все повече показва такива характеристики. 
Засега той не е паднал като цена, но напълно е възможно такъв сценарий при големи трусове, надявам се, да не стане. 
 
КАКЪВ Е ОПТИМИСТИЧНИЯТ И ПЕСИМИСТИЧНИЯТ ВАРИАНТ ЗА ИРАКСКИЯ ДЪЛГ? 
- Решаването на въпроса с иракския дълг засега е в ръцете на политиците. Сегашната администрация в Ирак може би има възможност, но няма желание да изплаща дълга. 
 
ЕМБАРГОТО НЕ Е ЛИ ПРОБЛЕМ? 
- Ембаргото е официално извинение. Но например програмата петрол срещу храна е реална възможност за плащане, макар и в по-малки размери. Най-добрият вариант, разбира се, е мирно решаване на иракската криза без никакви щети. Към оптимистичния сценарий е и бърз конфликт в Ирак, който оставя неразрушени и запазени петролните залежи и демократично правителство с желание и възможност да си обслужва дълга. 
Най-лошата за нас ситуация е дълъг конфликт с много щети за иракската икономика - след него и да има правителство, готово да си плаща, то няма да може да го направи 
Смятам, че ще имаме късмет, ако успеем наполовина да съберем вземанията си от тази страна. За сравнение - на вторичните пазари, където се търгува, макар и в малки количества, иракски дълг, той е по 10-15 цента за USD. 
 
КОЛКО Е ДЪЛГЪТ, КОЙТО ИРАК ПРИЗНАВА КЪМ БЪЛГАРИЯ, И КАКВА ЧАСТ ТРЯБВА ДА СЕ ДОГОВАРЯ? 
- Прави чест на Ирак, че признават дълга - около 1.5 млрд. USD, от които 1.1 млрд. главница, но това е чисто държавното вземане. Освен него има и фирмени вземания и не с всички тях сме запознати. 
 
ОКОЛО 2.2 МЛРД. USD СА ОБЩИТЕ ВЗЕМАНИЯ НА БЪЛГАРИЯ, В КОИ СТРАНИ СА НАЙ-БЛИЗКИ ШАНСОВЕТЕ ДА СИ ГИ СЪБЕРЕМ? 
- Възприели сме прагматичен подход, според който се опитваме да съберем, макар и малки суми. До неотдавна имаше натиск от МВФ да опростим дългове на най-бедните страни - каквито са Никарагуа, Етиопия. Нашият подход обаче е дори по 5-10 цента за USD, но да вземем някакви пари. Това е по-добър вариант, отколкото да продължим да губим лихви и в крайна сметка да ни принудят да ги опростим. Големи суми ни дължи Куба например - над 200 млн. USD главница. От страни като Ангола, Йемен, Никарагуа не са малки, има и други по-незначителни като номинална стойност. 
 
НАЛАГА ЛИ СЕ ПРЕРАЗГЛЕЖДАНЕ НА МЕМОРАНДУМА ЗА РУСКИЯ ДЪЛГ? 
- В момента има едностранно неизпълнение от руската страна на задълженията, договорени в ядрено гориво по междуправителствената спогодба. Избрахме ядреното гориво, защото смятахме, че при този вид стока ще е най-малък потенциалният дисконт, тъй като при плащане в стока той винаги е голям. Ядреното гориво е сравнително ликвидна стока и максимално близка до кешовия еквивалент. За съжаление се оказа, че поради вътрешни руски данъци техният държавен износител вдига цените с 20-25%, което нас не ни устройва. Проведохме преговори и се постарахме да оптимизираме кеша, който ще влезе в бюджета. Това е най-важното, а не дали за 100 номинални единици ще получим някаква стока, но реалната й стойност ще е 50 единици. Още към края на декември се споразумяхме с руското министерство на финансите. Уговорката бе да се изплати голяма част, ако не и цялата сума до идването на президента Путин в България. 
 
ОСТАВАТ ДВЕ СЕДМИЦИ, КАКВИ СА СИГНАЛИТЕ? 
- Топката е изцяло в руската страна и се надявам, че ще се прояви далновидност и тя ще си изпълни ангажимента. Поддържаме диалога. 
Очакваме като минимум да се погасят просрочията - 35 млн. USD, какъвто беше ангажиментът в ядрено гориво 
Първоначалните обещания бяха кешово да се плати цялата част в ядрено гориво на стойност 49.5 млн. USD 
 
ЗАЩО СЕ ВЪВЕЖДАТ ИНДЕКСИ ВМЕСТО ОЛП? 
- Става дума за модерна система, възприета в цял свят. Това на междубанковия пазар е курсът предлага - т. е. къде банките предлагат ресурси без обезпечения, къде една банка може да заеме от друга банка ресурси за един ден, седмица, месец, два. ОЛП се определя веднъж на месец и това създава неудобство на банките, ако те трябва да пренастройват лихвените си проценти по-често. Амбицията ни не е да заменяме SОFIВОR с ОЛП, пазарът сам решава и сам възприема по-репрезентативното. Моето предсказание е, че ОЛП ще продължи да съществува още известно време, докато не се наложи новата система. 
 
НОВИТЕ СДЕЛКИ 
Разглеждаме внимателно възможности за монетаризиране на част от излишъка, който страната ни има по Киото-протокола. Той е свързан с вредни емисии и има възможност за търговия. Разглеждаме всякакви възможности за креативно намиране на финанси. Важно е да се разбере, че поддържаме номиналното ниво на дълга или непроменено, или го намаляваме. Това е доста голямо постижение, при положение че икономиката расте с 8 до 10% номинално за година. С този темп се надяваме до края на годината съотношението дълг към БВП да падне на 51-52%. В края на 2004 г. прогнозираме много комфортни нива от 47-48%. 
 
СТРАТЕГИЯТА 
Стратегията за дълга в момента я дописваме. Надявам се следващия четвъртък да мине през Министерския съвет или най-късно до края на месеца. В нея няма сюрпризи, а това, за което говорим от година и половина. С 2% годишно ще се увеличава размерът на вътрешния дълг. Много е важно, че през 2004-2006 г. падежите на вътрешен дълг са много малки - само 100-200 млн. лв. Т. е. има и естествени предпоставки да се емитира сигурно, гъвкаво и евтино за сметка на въздържане от външно финансиране. Основната цел е или постоянно ниво, или намаляване на нивото на номиналното изражение на дълга. 
Нашият вътрешен дълг е само 11.6%, всичко останало е външен. Средносрочната ни цел е до три години това съотношение да се вдигне до около 20% и постепенно след влизането на България в Европейската общност то да достигне до 40-50%. В един момент, след като възприемем и еврото като национална валута, разликата вътрешен - външен дълг да изчезне и ние се подготвяме отсега за този момент. Всички страни от еврозоната емитират на вътрешния пазар. Не на последно място е развитието на един ликвиден вътрешен пазар - в евро и в левове - това ще накара и чуждестранните инвеститори да се насочат към него. Тъй като е очевидно, че няма да емитираме на външните пазари, защото нямаме нужда от това, те рано или късно започват да осъзнават, че ако искат да имат експозиция към България, трябва да дойдат на българския пазар. 
