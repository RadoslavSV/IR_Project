С МАРТИН ДИБАЛ, ДИРЕКТОР НА УПРАВЛЕНИЕ НОВИ ПАЗАРИ В РIОNЕЕR INVЕSТМЕNТS, И ЛЮБОМИР ПУНЧЕВ, ДИРЕКТОР БАНКИРАНЕ НА ДРЕБНО В БУЛБАНК, РАЗГОВАРЯ ХРИСТО СТОЯНОВ  


 
 

 
 
 
 ПРОСПЕКТЪТ ЗА ПУБЛИЧНО ПРЕДЛАГАНЕ НА АКЦИИ ОТ РIОNЕЕR FUNDS У НАС ПОЛУЧИ ОДОБРЕНИЕ ОТ ДЪРЖАВНАТА КОМИСИЯ ПО ЦЕННИТЕ КНИЖА ПРЕДИ ОКОЛО ПЕТ МЕСЕЦА. ЗАЩО ЧАК СЕГА БУЛБАНК СТАРТИРА ПРОДАЖБАТА НА АКЦИИ ОТ ПЕТ ПОДФОНДА НА РIОNЕЕR? 
Мартин ДИБАЛ: Периодът на подготовка може би изглежда дълъг, но всъщност трябваше да се свърши много и сложна работа. Трябваше да сме 100% сигурни, че всичко е наред и като организация на публичното предлагане, и като управление на процеса. Такива инвестиционни продукти се представят за първи път в България и трябваше да се обучи персоналът, който ще обслужва клиентите на Рioneer тук. 
Любомир ПУНЧЕВ: Подготовката наистина ни отне време и доста усилия, тъй като на 22 януари тръгва предлагането на продуктите Рioneer Funds във всички клонове на Булбанк. Дори в някои от офисите на банката ще имаме фронтдескове за акциите на фонда. 
 
КАК ЩЕ СЕ ОБЯВЯВАТ ЦЕНИТЕ НА АКЦИИТЕ НА ОТДЕЛНИТЕ ФОНДОВЕ И В КАКЪВ СРОК ЩЕ СЕ ИЗПЪЛНЯВАТ ПОРЪЧКИТЕ ЗА ПОКУПКА ИЛИ ПРОДАЖБА? 
Л. П.: Всеки ден във вашия вестник ще се публикуват цените на акциите от петте подфонда, които представляват нетната стойност на активите на една акция към края на предишния ден. Цените ще може да се видят също на специалните гишета в клоновете на Булбанк, както и в Интернет сайта на Рioneer, в който може да се влиза чрез страницата на нашата банка. Важно е да се знае, че когато един клиент дойде при нас и направи поръчка за покупка или продажба, тя ще се изпълни не по обявената в момента цена, а по тази след два дни. Т. е. цената, която клиентът види в деня на поръчката, е само индикативна, въпреки че фактическата цена след два дни няма да бъде много различна. 
 
ПРИ ПРЕДСТАВЯНЕТО НА РIОNЕЕR INVЕSТМЕNТS ПОДЧЕРТАХТЕ УСПЕХИТЕ МУ В ПОЛША И ЧЕХИЯ. БЪЛГАРИЯ ЛИ Е ТРЕТАТА СТРАНА ОТ ИЗТОЧНА ЕВРОПА, В КОЯТО ПРЕДЛАГАТЕ АКЦИИТЕ СИ? 
М. Д.: Знаете, че Unicredito, която притежава 100% от Рioneer Investments, придоби банки в редица държави от Централна и Източна Европа. Акциите на нашите фондове предложихме първо в Полша, после в Чехия, в Словакия, от няколко месеца в Хърватия, а сега вече и в България. Както за Unicredito, която развива сериозна част от бизнеса си в Източна Европа, така и за нас регионът е много силен приоритет. 
 
КАК ИЗБРАХТЕ ПЕТТЕ КОНКРЕТНИ ПОДФОНДА, С КОИТО ЩЕ ЗАПОЧНЕ ПРЕДЛАГАНЕТО НА РIОNЕЕR FUNDS У НАС? 
М. Д.: Те представляват основните възможности за инвестиции с различен риск - нисък, среден и висок, и с различен срок. Два от фондовете са за краткосрочни инвестиции в евро и щатски долари. Те са и най-нискорисковите. Един е за инвестиции в международни облигации. Останалите два фонда са високорискови, но и носят най-големи възможности за дългосрочни печалби. Те са за американски акции и акции на водещи европейски компании. 
 
ЕДИН ОТ ПОДФОНДОВЕТЕ НА РIОNЕЕR Е СПЕЦИАЛИЗИРАН ЗА ИНВЕСТИЦИИ В АКЦИИ НА РАЗВИВАЩИТЕ СЕ ПАЗАРИ. ДОСЕГА ОБАЧЕ НЕ СТЕ СРЕД ЧУЖДЕСТРАННИТЕ ИНВЕСТИТОРИ НА БЪЛГАРСКИЯ КАПИТАЛОВ ПАЗАР. ЗАЩО? 
М. Д.: За съжаление не мога да отговоря конкретно на въпроса. Наистина имаме фондове, които търсят инвестиционни възможности в тази част от света, но не зная какво тегло точно има в портфейлите им България. 
 
ИЗПЪЛНИТЕЛНИЯТ ДИРЕКТОР НА БУЛБАНК ЛУИДЖИ ЛОВАЛИО ЗАЯВИ, ЧЕ ОЧАКВА 25-30 ХИЛ. КЛИЕНТИ НА РIОNЕЕR ДО КРАЯ НА ТАЗИ ГОДИНА. НЕ Е ЛИ ПРЕКАЛЕНО ВИСОКА ТАЗИ ЦЕЛ ЗА ЕДИН НОВ ИНВЕСТИЦИОНЕН ПРОДУКТ? 
М. Д.: Всъщност за мен не е толкова важно колко клиенти ще имаме след шест месеца или една година. По-важно е колко доволни клиенти ще имаме след десет години. Ако успеем да постигнем цифрата, която г-н Ловалио назова, ще считам това за голям успех. Той обаче ще дойде след много работа. 
Л. П.: Когато оценявахме потенциала на българския пазар и правихме прогнозите си, гледахме какви са били резултатите на сходни пазари в подобно на нашето състояние. Като Полша през 1992 г., когато Вank Рekao стартира продажбата на Рioneer Funds. Или Чехия през 1995 г. Само преди няколко месеца започна предлагането на продуктите на Рioneer Investments в Хърватия и там резултатите вече са доста добри. Сравнявайки различните сценарии в миналото, стигнахме до прогнозата за 25-30 хил. клиенти на Рioneer в България до края на 2003 г. Някои от тях може да инвестират 1500 ЕUR, други 150 000 ЕUR. За нас те обаче са еднакво важни като клиенти. 
 

