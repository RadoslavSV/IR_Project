“Хидропневмотехника” - Казанлък с печалба за втора поредна година
РУМЕН СОКОЛОВ 18/2 - 17:16 ч.

   
Печалбата на казанлъшкото дружество "Хидропневмотехника" за 2002 г. е 40 хиляди лева, по-голяма от трите хиляди лева за 2001 г. Това показват данните от неодитирания баланс на дружеството за миналата година, представен в Държавната комисия по ценни книжа и Българска фондова борса. Преди това три години дружеството няма печалба, като загубата през 1999 г. е 130 хиляди лева, а през 2000 г. е 15 хиляди лева. 

Приходите на дружеството са се повишили до 1.250 хиляди лева през миналата година от 856 хиляди лева през 2001 г. По-голяма част от тях (985 хиляди лева) са приходи от продажба на продукция, а 265 хиляди лева са други приходи. 

Дружеството конструира, произвежда и изпитва хидравлични изделия - клапани, регулатори, разпределители, цилиндри, блокове и хидроагрегати. Произвеждат се също и блокове за хидромотори. 

"Подобрените резултати от последната година са в резултат на целенасочената работа на ръководството на дружеството с клиентите", каза за "Дневник" директорът за връзки с инвеститорите на "Хидропневмотехника" Петранка Дренчева. Тя допълни, че дружеството работи предимно за чужди клиенти, като през миналата година около 90 на сто от произведената продукция е продадена в чужбина. 

Разходите за дейността на дружеството също са се увеличили през миналата година спрямо предходната, но с по-малък темп. Увеличаването на разходите за материали на 480 хиляди лева от 362 хиляди през 2001 г. е показателно, че дружеството е произвело и повече продукция през миналата година. 

Дружеството има само краткосрочни задължения за 75 хиляди лева в края на 2002 г., като задълженията към персонала са за 36 хиляди лева, към осигурителни предприятия са за 15 хиляди лева, а към доставчици и клиенти - 12 хиляди лева. Вземанията от клиенти и доставчици са за 147 хиляди лева към края на миналата година. 

Активите на "Хидропневмотехника" намаляват до 1.032 милиона лева в края на миналата година от 1.152 милиона лева в края на 2001 г. Намалението идва от отчетените по-малко сгради и конструкции, които са за 565 хиляди лева срещу 737 хиляди лева в края на 2001 г. В отчета за приходи и разходи за миналата година е посочена балансова стойност на продадени активи за 148 хиляди лева. 

Част от акциите на дружеството са раздържавени по време на първата вълна на масовата приватизация. През септември 1998 г. миноритарен пакет акции, представляващ 25.4 процента от регистрирания капитал на "Хидропневмотехника" АД е продаден чрез преговори с потенциални купувачи на "Хидропневмотехника - 97" ООД - Казанлък, за 312 750 лева. През декември 1999 г. остатъчен пакет акции, представляващ 6.6 на сто от капитала на "Хидропневмотехника" АД е продаден за 91 318 лева отново на "Хидропневмотехника - 97". 

Според данни от АПИС към 25 юли, основни акционери в дружеството са "Хидравлика - 96" с 34.299 на сто от капитала, "Хидропневмотехника - 97" има 25.4 процента, а "Капрони" АД притежава 9.86 на сто. Останалите акции са притежание на физически лица и държавата. Според данни от сайта на Държавната комисия по ценни книжа "Хидравлика - 96" притежава 33.46 процента от капитала на "Хидропневмотехника". 

За продажба срещу компенсаторни инструменти на "Българска фондова борса - София" бяха предназначени 430 акции, представляващи 1.078 на сто от капитала на "Хидропневмотехника". Капиталът на дружеството е в размер на 79 784 лева, разпределен в 39 892 обикновени акции с номинал два лева всяка. До средата на миналата година капиталът бе в размер на 59 838 лева, но с решение на общото събрание бе увеличен чрез промяна на номиналната стойност на акциите. 

Предлаганият пакет беше включен в пул с водещо дружество "Стоманени тръби". Тези акции не стигнаха до борсата, защото при конкурса за избор на инвестиционен посредник за този пул никой не подаде оферти. В пула са включени още пакети акции от "Енергокабел", "Месокомбинат - Бургас", "Кабиле - ЛБ", "Заваръчни машини", "Изгрев-66", "Кюстендилски плод", "Месокомбинат - Казанлък" и "Пътни строежи - Сливен". 

Най-вероятно през март Агенцията за приватизация ще прегрупира непродадените пакети от този и от други пулове заедно с акции от новия годишен списък за приватизация, който вече е одобрен от Министерски съвет и ще състави нови пулове. 

Акциите на "Хидропневмотехника" не са от най-активно търгуваните на пода на борсата, но този месец са регистрирани две сделки - с 4000 акции на 11 февруари и с 8000 акции на 6 февруари. И при двете сделки, при които са прехвърлени над пет и над 10 на сто от капитала, цената е 1.5 лева на акция. Преди това на 20 ноември са изтъргувани 60 акции, отново при цена 1.50 лева на бройка. 

- - - 

Засега няма индикации някои от основните акционери да има желание да закупи предлагания остатъчен пакет, каза директорът за връзки с инвеститорите Петранка Дренчева 
