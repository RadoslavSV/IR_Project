ПЕНСИОННИТЕ ДРУЖЕСТВА ДЪРЖАТ АКТИВИТЕ СИ НА БАНКОВИ ДЕПОЗИТИ ПОРАДИ ЛИПСА НА ДОСТАТЪЧНО КНИЖА 

ГЕРГАНА ИВАНОВА  


 
ПЕНСИОННИТЕ фондове приеха с голям ентусиазъм възможността да диверсифицират инвестиционните си портфейли с деноминирани в евро облигации на българското правителство. Проучване на в. ПАРИ сред пенсионните дружества показа, че те ще участват в предстоящия на 18 февруари т. г. аукцион, и то със значителни средства. 
Участието на пенсионните дружества в аукциона се обуславя най-вече от законово регламентираното задължение в сега действащите Кодекс за задължително обществено осигуряване /КЗОО/ и Закон за допълнителното доброволно пенсионно осигуряване /ЗДДПО/, в които изрично се казва, че над 50% от активите на пенсионните фондове трябва да бъдат инвестирани в ДЦК. В проекта на новия Кодекс за социално осигуряване отново се предвижда сходно държавно регулиране на инвестициите. Съгласно проекта изискването за доброволните пенсионни фондове е занижено до над 30%. 
По време на дискусиите в рамките на икономическия форум пенсионните дружества тогава изразиха своето безпокойство от това, че емитираните книжа едва ли ще удовлетворят тяхната необходимост главно най-вече поради скокообразното нарастване на активите в пенсионните фондове. Статистиката на Държавната агенция за осигурителен надзор /ДАОН/ е достатъчно красноречива и споделя казаното от фондовете. Към 30 септември м. г. управляваните активи в допълнителното пенсионно осигуряване вече възлизат на 279.206 млн. лв. Активите в доброволните пенсионни фондове са 70.630 млн. лв., в професионалните са 82.045 млн. лв., а в универсалните - 26.531 млн. лв. Относителният дял на тези активи в БВП е 1.19%. За сравнение към 30 юни 2002 г. стойността на активите в доброволните пенсионни фондове е била 156.561 млн. лв., а в професионалните - 71.466 млн. лв. 
 
ФАКТЪТ, ЧЕ ПЕНСИОННИТЕ ФОНДОВЕ ИГРАЯТ НАРАВНО С ВСИЧКИ ОСТАНАЛИ ИНВЕСТИТОРИ НА ПАЗАРА НА АУКЦИОНИТЕ ЗА ДЦК, ОБАЧЕ ИМ СЪЗДАВА ИЗВЕСТНО НЕУДОБСТВО 
Ние от ПОД Алианц България особено чувстваме това, тъй като активите за инвестиране са значителни по обем, и виждаме какви са резултатите от аукционите например, че се класираме в най-добрия случай на 1/3 от поръчките си, заяви София Христова, изпълнителен директор на ПОД Алианц България. 
Поради липса на достатъчно свободни инвестиционни инструменти доста често се налага пенсионните фондове да държат своите активи на банкови депозити. 
Независимо от споменатото обаче пенсионните фондове по време на икономическия форум получиха уверение от страна на заместник финансовия министър Красимир Катев, че ще има достатъчно книжа. И може би тази емисия е доказателство за старта на изпълнението на вече поетия ангажимент. 
На фона на предстоящото разнообразяване на инвестиционните портфейли на пенсионните фондове чрез закупуване на книжа от новата емисия интересно е да се види какво съдържат те в момента. 
В инвестиционния портфейл на доброволния пенсионен фонд към 30 септември 2002 г. ценните книжа, издадени или гарантирани от държавата, са 60.2%; ценните книжа, приети за търговия на регулираните пазари за ценни книжа - 1.5%, банковите депозити в страната - 26.5%, ипотечните облигации - 7.5%, и недвижимото имущество - 4%. 
Ценните книжа, издадени или гарантирани от държавата в инвестиционния портфейл на професионалния пенсионен фонд, заемат 72.4%, делът на ценните книжа, приети за търговия на регулираните пазари за ценни книжа, е 4.9%, банковите депозити в страната са 21.9% и недвижимото имущество - 0.8%. 
Най-голям дял ДЦК заемат в универсалния пенсионен фонд - 79%, следвани от банковите депозити, които са 18%, а останалите са в ценни книжа, приети за търговия на регулираните пазари за ценни книжа. 
 
ПРОЕКТЪТ НА НОВИЯ СОЦИАЛЕН КОДЕКС РАЗШИРЯВА ОБХВАТА НА ВЪЗМОЖНИТЕ ИНВЕСТИЦИИ НА ПЕНСИОННИТЕ ФОНДОВЕ, ОТ ЕДНА СТРАНА, А ОТ ДРУГА, ГИ ОГРАНИЧАВА 
Пенсионните дружества могат да инвестират до 10% от активите си в общински облигации - нещо, което не бе регламентирано в досегашното законодателство. За сметка на това обаче за инвестициите в банкови депозити, ипотечни облигации, акции и корпоративни облигации, емитирани от български емитенти и търгувани на регулирани пазари, които досега бяха без ограничения, са въведени фиксирани стойности. Като положителен факт би следвало да се отбележи лекото увеличаване на дела на активите, които може да бъдат инвестирани в чужбина. 
