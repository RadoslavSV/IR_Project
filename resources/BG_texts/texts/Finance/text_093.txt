     Емисия: Четвъртък, 3 Февруари 2000
                   
                  Научиха на да харчим като за Световна банка
                  Мария Стоянова

                        А каква верига магазини бях замислил…



                  Радостна е вестта, че през 2000 година Световната банка имала 
                  намерение да ни отпусне около 200 млн. долара. Още по-радостно 
                  е, че акцентът щял да падне върху социалната защита, както 
                  заяви директорът на СБ за България и Румъния Андрю Воркинг. 
                  Като направиха ревизия на усвоените и неусвоени кредити, 
                  представителят на банката и вицепремиерът Петър Жотев, 
                  установиха, че в последните години от демокрацията иначе 
                  съвсем непроцъфтяващата ни родина се е научила поне на това - 
                  да харчи отпуснатите й заеми: докато през 1997 г. сме успели 
                  да усвоим едва 15 на сто от предвидените за нас средства, то 
                  през втората половина на миналата година сме похарчили вече 28 
                  на сто. До какви ли светли бъднини ще се извиси икономиката 
                  ни, когато започнем да харчим 80-90, а защо не и 100 на сто? 
                  На какво се дължи напредъкът в това отношение? Преди всичко на 
                  факта, че все повече и по-качествени хора се занимават с 
                  разработването, предлагането и осъществяването на проекти, 
                  финансирани от Световната банка, както и от други международни 
                  финансови организации. Не е тайна, че такива проекти носят 
                  напълно законни печалби на своите създатели. Вицепремиерът 
                  Жотев обаче напомни, че държавата от миналата седмица зорко 
                  следи кому да предостави гаранции за заем и кому не. Ето защо 
                  от при кандидатстващи проекти за 1,5 милиарда долара, одобрени 
                  са били проекти едва за 800 милиона долара, т.е. малко повече 
                  от половината. 
                  Завчера Световната банка гръмко обяви, че ще финансира 
                  конкретни програми за борба с корупцията и до два месеца ще 
                  преведе уговорените 7,5 млн. долара за митническите служби. Не 
                  е ясно как ще се разпределят въпросните средства между 
                  различните ГКПП и отделните митнически служители, но със 
                  сигурност битката с корупцията не може и не бива да спре по 
                  границите на отечеството. Би могла да продължи примерно с едно 
                  макар и повърхностно проучване на въпроса: кой, кога, как и 
                  колко проекта за заеми от СБ е разработил и осребрил в 
                  последните 2-3 години? Колко от тези разработки са дали или 
                  има надежда да дадат реален принос в развитието на бизнеса - 
                  бил той малък, среден или голям? Колко реални и перспективни 
                  работни места са били разкрити на базата на даден проект, 
                  каква е стойността на едно работно място и за какъв период от 
                  време данъците от него биха изплатили тази сума? (Хайде само 
                  да не се залъгваме, че някои “красиви” проекти имали 
                  социалната задача да осигуряват постоянна заетост на 
                  безработните. Един технически ръководител на такъв естетичен 
                  обект чистосърдечно призна, че по цял ден дебнел кой циганин 
                  се е напил и кога ще падне да се утрепе от скелето. 
                  Естествено, след третия месец човекът с радост отпращал 
                  пишман-строителите обратно в армията на безработните.) Това 
                  разбира се са дребните “камилчета”, едрите са потъналите в 
                  нищото (като заема за инвестиции в частния сектор и експорта 
                  от 1993 г., нефтения заем и др.)
                  Та, ставаше въпрос за три неща - корупция, борба и заеми. От 
                  една страна знайно е, че в България сенчестата икономика заема 
                  солиден дял от брутния вътрешен продукт - през 1997 г. 18 на 
                  сто, през 1998 г. 22 на сто. Това само по официални данни на 
                  статистиката, базиращи се върху разкрити опити за укриване на 
                  доход… А кое у нас всъщност е корупция - лабиринтите от 
                  лицензионни режими, нормативните актове, които ежедневно и 
                  ежечасно раждат рушвети, братовчедите, заемащи ключови 
                  стопански позиции в приватизиращите се предприятия?… 
                  По въпроса за борбата едва ли Световната банка е институцията, 
                  която може да ни каже как се прави това. Та ние половин век се 
                  борихме - за по високо качество, за все по-пълното 
                  задоволяване на всички материални и духовни нужди на трудещите 
                  се. Борихме се с остатъците от миналото, с негативните явления 
                  в настоящето, с малката правда и световния империализъм. 
                  Накрая се борихме и с комунизма…
                  А що се касае до заемите, за тях внуците ни ще пеят: “Велик 
                  заем оставиха нам дедите…” 

