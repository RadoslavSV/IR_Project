ФИРМА, СВЪРЗАНА С ХИМКО, Е ОСИГУРИЛА ФИНАНСИРАНЕ НА УВЕСЕЛИТЕЛНИЯ ПАРК, ТВЪРДЯТ ЗАПОЗНАТИ 

НАДЕЖДА ХРИСТОВА  

СЪДЪТ ще решава за акционерното участие в най-големия увеселителен парк у нас София Ленд АД, след като през миналата година акционерите изключиха от управлението изпълнителния директор Светлин Нейнски. Той оспорва в Софийския районен съд решението на общото събрание на акционерите, съобщиха източници на в. ПАРИ от съда. Делото е заведено на 9 август м. г. от Светлин Нейнски. Нейнски притежава 27% от акциите на дружеството и е бил помолен да продаде дела си. 
Неофициалните мотиви за отстраняването му били, че той е свързан със СДС и в частност със семейството на експремиера Костов и така увреждал имиджа на останалите акционери, съобщиха източници на в. ПАРИ. Според осведомени сега на власт в София Ленд са приближените на Димитър Калчев - братята Валентин и Десислав Попови от Русе. 
Нейнски оспорвал решението на акционерите да бъде изваден от борда, защото е взето без съгласието и подписите на 5-членния директорски борд, а с гласовете на 4-ма души, което е в разрез с устава на София Ленд. 
С по 9% акционерно участие са Валентин Попов, брат му Десислав Попов и Мариела Ковачева-Цакова. 45% от акциите на Софияленд се държат от фирма, свързана с Първа инвестиционна банка, която е кредитирала дружеството за построяване на увеселителния парк. Първоначално авиофирмата Пирин турист е била носител на 40% от акциите на банката чрез Боян Мариянов. Впоследствие Пирин турист продава дела си на офшорна компания Дод Бърн, представлявана от Владимир Бонев. В момента Бонев е прокурист на София Ленд и има право да отдава активите на дружеството под наем и самостоятелно да работи със сметките му. Той е бивш шеф в Кредитна банка преди нейното затваряне. От офиса му заявиха, че нямат информация за съдебното дело, а се занимават само и единствено с управлението на увеселителния парк. Светлин Нейнски не беше открит за коментар. 
Според нашите източници на 11 декември м. г. съдът е решил да се спре действието на новорегистрирания директорски борд до окончателно приключване на споровете между бившите съдружници. Това решение на районния съд се обжалва в Апелативния. Проектът за Софияленд е финансиран от Фин Юро - инвестиционна компания от Италия. Кредитът от почти 7 млн. USD е обезпечен със запис на заповед на София Ленд, авалирана от Първа инвестиционна банка, съобщиха запознати. Целият проект за увеселителния парк щял да струва 34 млн. USD. Разчетите сочели първоначално да се вложат 14 млн. USD, досега е "погълнал" около 20 млн. USD. Според източници на в. ПАРИ в проекта е имало и т. нар. скрито финансиране от фирма Пио Комерс, която беше ишлемодател на Химко-Враца. Твърди се, че Пио Комерс е вложила в Софияленд част от парите, вземани от банката за Химко. От Първа инвестиционна банка бил изтеглен кредит от 12 млн. USD за природен газ, но част от парите били вложени в Софияленд чрез договор за временна финансова помощ, обясниха нашите източници. В началото на декември напусна изпълнителният директор на София Ленд Венцислав Бояджиев, както каза той пред в. ПАРИ - по лични причини. 
 
СПРАВКА В. ПАРИ 
l София Ленд 2000 е вписано в Търговския регистър през 2000 г. Предметът на дейност на дружеството е изграждане и управление на увеселителни паркове, внос и износ, инженерингови услуги, представителство и посредничество,туристическа, рекламна и импресарска дейност. Дружеството е с капитал 50 000 лв., разпределени в 500 поименни акции по 100 лв. Председател на съвета на директорите е Валентин Димитров Попов, зам.-председател е Мариела Радионова Ковачева-Цакова. Изпълнителен директор е Светлин Нейнски. Дружеството се представлява от Светлин Нейнски и Валентин Попов заедно и поотделно. 
 
lПрез 2001 г. е регистрирана София Ленд АД. Тя наследява Пио технолоджи. В съвета на директорите влизат Светлин Нейнски, тв журналистът Асен Григоров /доскорошен пресаташе на СДС/, Валентин Попов - председател, Боян Мариянов и Владимир Бонев. През 2002 г. от дружеството са заличени Асен Григоров и Боян Мариянов. На тяхно място са вписани Галина Михнева Докева и Надя Евтимова Недялкова. 
На 26 юли 2002 г. от съвета на директорите на София Ленд АД са заличени Светлин Нейнски и Владимир Асенов Бонев. В новия СД влизат Ивиян Симеонов и Венцислав Георгиев Бояджиев. Светлин Нейнски вече не е изпълнителен директор, а дружеството е поето от прокуриста Владимир Асенов Бонев. 
В новия съвет на директорите влизат Венцислав Бояджиев, Галина Докева, Валентин Попов - председател, Надя Недялкова и Ивиян Симеонов. Дружеството се представлява от изпълнителните директори Венцислав Бояджиев /отстранен в края на миналата година/ и Надя Недялкова само заедно и от прокуриста Владимир Бонев самостоятелно. 
 
lСГС регистрира по ф. д. N 15520/92 Пио Комерс ООД с предмет на дейност: покупка на стоки или други вещи с цел препродажба в първоначален, преработен или обработен вид, производство на стоки с цел продажба, валутни сделки, комисиона, туристическа, рекламна, превозна, импресарска дейност, търговско представителство и посредничество, покупка на ценни книжа с цел продажба, сделки с интелектуална собственост, външнотърговска дейност, и със съдружници Десислав Димитров Попов и Мариела Радионова Ковачева. 
Пио комерс трябваше да изплаща текущите задължения на Химко към НЕК от 1 февруари до 31 декември 2002 г. Пио комерс е съдружник в Делгадо ООД на мястото на заличения съдружник Бартекс. По-късно Пио комерс е заличен като съдружник в Делгадо ООД, което се управлява и представлява от едноличния собственик Мариела Радионова Ковачева. 
 
lПрез 2001 г. е регистрирано Пио Еколоджи ООД с разнообразен предмет на дейност - проектиране и реализиране на програми за изграждане, реконструкция, модернизация на канализационни помпени станции, изграждане и поддръжка на депа за твърди битови отпадъци, поддържане на уличната чистота, озеленяване, строителни услуги, търговска дейност. Съдружници са Пио Комерс ООД, Екосистеми ЕООД и физически лица и се управлява от Валентин Димитров Попов и Мариела Радионова Ковачева заедно и поотделно. 
 

