ЗАЧЕСТИЛИТЕ случаи за предоставяне на безплатни консумативи и стоки на клиенти с цел рекламиране дейността на фирмите правят актуален въпроса за прилагането на разпоредбите на ЗДДС и ЗКПО върху стойността на рекламните материали. По същество се формират два въпроса: 
- облагат ли се с ДДС безплатно раздаваните консумативи и стоки и имат ли фирмите право на данъчен кредит за тях, и 
- може ли разходите за предоставяните консумативи и стоки да се квалифицират като "представителни" и прилага ли се към тях чл. 35 на ЗКПО, т. е. начислява ли се и внася ли се предвиденият в него данък върху стойността им. 
Коректният отговор на тези въпроси предполага да бъде изяснен данъчният статут на доставката или услугата, която фирмите оказват чрез предоставянето на безплатни консумативи и стоки с рекламна цел. От своя страна той изисква да се определи дали разходите за тези консумативи и стоки може да бъдат причислени към т. нар. представителни разходи и какъв вид доставка или услуга по смисъла на ЗДДС представлява тяхното предоставяне с рекламна цел. 
Съдържанието на понятието представителни разходи не е дефинирано в разглежданите закони, но е изяснено в Правилника за прилагане на ЗДДС. В неговия чл. 63 са изброени изчерпателно онези мероприятия, които се квалифицират като представителни за целите на закона. Това са: посрещането, престоят и изпращането на гости и делегации; нощувки; консумация на храни и напитки; организиране на делови срещи; тържества, развлекателни мероприятия; екскурзии. 
Очевидно е, че безплатно раздаваните консумативи и стоки не представляват нито едно от посочените мероприятия. От друга страна, в т. 21 от Допълнителните разпоредби на ЗКПО разходите за популяризиране на стоки и услуги посредством материали, публикации, радиопредавания, обяви и други са дефинирани като разходи за реклама. Това дава право 
 
РАЗГЛЕЖДАНИТЕ В СЛУЧАЯ РАЗХОДИ ЗА КОНСУМАТИВИ И СТОКИ ДА БЪДАТ КВАЛИФИЦИРАНИ КАТО РЕКЛАМНИ 
Следователно към тях не може да се приложи облагането по чл. 35 на ЗКПО, прилагано при представителните разходи. 
От позицията на ЗДДС предоставянето на тези консумативи и стоки не се квалифицира като доставка в случаите, когато те се предоставят безвъзмездно за рекламиране на независимата икономическа дейност на лицето. В съответствие с разпоредбата на чл. 8, т. 3 от ЗДДС в сила от 1 януари 2000 г. при безвъзмездното прехвърляне на собственост върху стока или други вещни права върху стока с рекламна цел не е налице доставка на стока само ако стоката е с незначителна стойност. 
Като стоки и услуги с "незначителна стойност" по смисъла на закона се квалифицират /чл. 20, т. 11 от ЗДДС/ стоките и услугите, чиято пазарна цена е под 10 лв. и доставките им не са част от серия доставки, по която получател е едно и също лице. В т. 5 на същия член на ЗДДС е дефинирано визираното в него понятие "пазарна цена" и методите за определянето й. 
Нормативните разпоредби относно данъчния кредит /чл. 66 от ППЗДДС/ дават право на онези регистрирани по ДДС лица, които са използвали с цел рекламиране на независимата си икономическа дейност материали и/или стоки с горепосочената характеристика и при посочените условия правото на данъчен кредит за получените стоки и услуги, използвани с такава цел. 
Това очевидно противоречи на философията на ДДС и на обичайното за него обвързване между правото на данъчен кредит за получени доставки на стоки и услуги с начисляването на данъка върху направени доставки със същите стоки и услуги. Специфичното третиране на разходите за рекламна цел в случая вероятно отчита стимулиращата роля на рекламата върху дейността на икономическите субекти в условията на пазарна икономика. 
Следователно ако раздаваните консумативи и стоки имат за цел рекламирането на независимата икономическа дейност на лицето и са с незначителна стойност, те не се облагат с ДДС /чл. 53а от ППЗДДС/. 
