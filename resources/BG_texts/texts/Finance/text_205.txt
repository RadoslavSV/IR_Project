ИРАКСКАТА КРИЗА ОСТАВА ДОМИНИРАЩ ФАКТОР НА БОРСИТЕ В САЩ 

ПРЕЗ изминалата седмица NАSDАQ се повиши с 1.27% до 1349.02 пункта, S&Р 500 спечели 1.3% при стойност 848.17, а Dоw Jones се повиши с 1.3% до 8018.11 точки. Корективното рали продължава, а инвеститорите на Wall Street изтъкват дузина причини, които биха продължили краткотрайния му живот поне с още 2 седмици. 
Водещата причина за движенията на Wall Street, разбира се, е неяснотата около иракската криза. Вероятността да има война се засили много през последните дни. Буш възприе много хитра тактика. Той и британският премиер Тони Блеър смениха тона. Агресията беше заменена с метода на убеждението. Нещо в стила "нека аз да те убедя, че ти си се самоубедил, че съм прав". Гледайки безкрайните пресконференции на Блеър из цяла Европа, ми стана ясно, че САЩ и Обединеното кралство ще започнат войната със или без резолюцията на ООН, а за такива като Франция е по-добре да осъзнаят простичкия факт, че отдавна не са световни империи и че в обединяваща се Европа тропането по масата е жалка отживелица. 
Зад маската на пресконференциите заработи усилено машината на тайната дипломация, а в тази игра всички знаем кой ще победи. Докато продължават дипломатическите совалки, капиталовите пазари са в зелената територия, защото войната се отлага. Отлагането означава повече нетни продажби и колкото и цинично да звучи, по-голяма яснота относно самата война. Дългите коалиционни преговори означават повече и по-убедени участници, а с това шансовете войната да приключи в "срок" нарастват. Логично рисковете от нежелани последствия и непредвидени сценарии намаляват. 
Втората причина за поведението на американските фондови пазари са стабилните макроикономически данни на САЩ, излезли през изминалата седмица. Строителството на жилища подобри 16-годишния рекорд. В рамките на шегата може да се каже, че средният американец си сменя жилището на 5-7 години, без да му мигне окото. Индексът на водещите индикатори остана без промяна. Инфлацията за януари е 0.3%. Единственият проблем, който притесни инвеститорите, беше повишението на РРI 
/индекса на цените, които плащат производителите/ с цели 1.6%. Естествено водещи в кошницата са поскъпването на цената на петрола /4.8%/ и на храните 
/1.6%/, но дори и без тях стойността клони към 1%. 
Дали това е инфлационен натиск или не, е рано да се каже. Но с оглед на предстоящата война е възможно ръстът на цените да прескочи предвидените стойности в макрорамката за 2003 г. Грийнспан едва ли ще предприеме нещо, тъй като почти половин година преди това имаше дефлационен натиск. Нормално е, когато цикълът приключва, да има скокообразна трансформация, подобна на тази, която се наблюдава в точката на изтощение на тренда при акциите. 
Третата причина за движението нагоре се коментира поне от 5-6 седмици и все още е в сила. 
Парите никога не спят. Един мениджър не може да си позволи да остави кеша по банкови сметки, докато започне войната в Ирак 
Ами ако все пак няма война и той е изпуснал дъното? Това, което ни показват в тримесечните си отчети компаниите, е окуражаващо, спор няма. Вярно е, че изречения в бъдеще време липсват, но след тригодишна стагнация и две геополитически кризи на хоризонта е много трудно да се прогнозира каквото и да било в краткосрочен аспект. От друга страна, малките и средните компании се справят доста по-добре от големите. Статистиката сочи, че от 1946 г. насам дружествата с по-малка капитализация са излизали от рецесиите по-бързо и са носели средно по 37.5% годишна доходност, отнесено към 23% на сините чипове. 
Известна е склонността на пазара да дисконтира всичко предварително. Каквото и да пишат аналитиците, броят на убедените, че акциите са сериозно подценени на Р/Е с хоризонт 3-5 години, непрекъснато расте. Събрани на едно място, тези факти обясняват позитивното настроение на Wall Street. Много фондови мениджъри се страхуват да не изпаднат в ролята на последните, които се качват на влака и висят на вратата в движение. Има и още една, четвърта причина, която е доста комична. Дълбочината на пазара 
/market breadth/ всъщност е много плитка. Парадоксално е, но при две от последните тридневни покачвания броят на падащите компании на NYSЕ и NАSDАQ изпреварва този на повишаващите се. Сами разбирате колко куха е цялата история. Всъщност големите пари са в бондове или просто стоят на stand by. Отливът на капитали за последните две седмици е над 12 млрд. USD. Така че, когато дойде петък, започва здраво покриване на къси позиции и цените отлитат с още 1-2% нагоре. 
 
Какво ще се случи с индексите през новата седмица, трудно е да се прогнозира, но едно нещо е кристално ясно: това са нивата, които ще бъдат benchmark, докато трае войната. Долната граница на ценовия канал, формиран от края на юли 2002 г., се оказва непреодолима съпротивителна зона както за S&Р 500, така и за NАSDАQ. Графиките са класически. В момента започва чертаенето на "иракското" inversed heads&shoulders. Ключовото ниво от 850 точки /S&Р 500/, за което писахме преди повече от месец, ще остане много дълго време в сила. Когато кризата намери своето военно решение, малко преди края на кампанията цените ще се върнат до предвоенните benchmark нива, които виждаме в момента. Ако друго не е сигурно, то поне тези доходности изглеждат напълно и реално предвидими. 
