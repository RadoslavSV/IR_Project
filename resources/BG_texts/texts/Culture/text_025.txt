КОГАТО СТАНЕМ ЧАСТ ОТ ЕС, АКТЬОРИТЕ ЩЕ ИМАТ ДОХОДИ КАТО ЕВРОПЕЙСКИТЕ СИ КОЛЕГИ 

ЙОАНА, КАКВО Е ПРЕДИЗВИКАТЕЛСТВОТО ДА СТЕ НА ЕДНА СЦЕНА СЪС СТОЯН АЛЕКСИЕВ ПОД РЕЖИСУРАТА НА ЕДИН ОТ НАЙ-НАШУМЕЛИТЕ РЕЖИСЬОРИ ГАРО АШИКЯН? 
- Хората достатъчно добре познават Стоян Алексиев като актьор, като роли и като можене, едва ли мога аз да говоря за него. Идеята да направим тази пиеса дойде от Стоян. Той ми даде да я прочета в края на миналия сезон. Хареса ми. Тогава поканихме и Гаро Ашикян, който се оказа, че я е чел някога и е имал идеята един ден да я направи. И така започнахме да работим. Финансовото рамо, без което нищо не може да се направи, дойде от Фестивалния и конгресен център във Варна. Директорът му Илия Раев говорил принципно със Стоян да направи нещо камерно и то да е продукция на центъра. Сюжетът е за професор и студентка и затова решихме, че най-адекватно ще е, ако представлението излезе в деня на студентския празник. Така и стана. Това беше хубаво като своеобразна закачка към публиката. Премиерата беше на 8 и 9 декември във Варна. На 5 и 24 февруари са премиерните представления в София. Във Варна постановката мина много успешно, а е известно, че варненската публика се счита за една от най-претенциозните и най-въздържаните. Що се отнася до Стоян, Гаро и мен като тандем, без да забравяме Александър Смолянов и Милена Панталеева, които правят сценографията и костюмите, мисля, че постигнахме това, което Гаро принципно беше замислил - един брилянтен диалог на Дейвид Мамет. Интересното е, че същинските неща се случват извън сцената и в трите различни действия зрителите виждат само как много важни случки променят тези двама души. Идеята на Гаро беше трите действия да са като три едноактни пиеси, в които виждаме едни и същи хора, но в коренно различни ситуации и обстоятелства. Това го има като дух. Както и чисто по Достоевски няма виновни, няма невинни. Нещата се случват, но те сякаш се самопровокират от срещата на тези двама души, от нещата, които те споделят един с друг, от разочарованията, които имат един спрямо друг. В опита си да промениш другия, да му помогнеш, наистина ли му помагаш, или го съсипваш. Това вече е много субективно и всеки от зрителите решава сам. Целта на Гаро беше да няма еднозначно звучене и когато свърши пиесата, хората да казват - той е прав или тя е права... или как можа така да постъпи... Във Варна например Гаро ходеше след публиката и слушаше какво обсъждат помежду си хората след представлението. Мисля, че пиесата се получи. Надявам се да стигне до хората и те да я възприемат. В никакъв случай това не е лесносмилаем текст и мисля, че публиката ще го оцени. Човек трябва да се замисли защо се случват нещата в пиесата. 
ДОЙДЕ ЛИ ВРЕМЕТО НА СТОЙНОСТНИЯ БЪЛГАРСКИ ТЕАТЪР, А НЕ НА ПОСТАНОВКИТЕ, КОИТО ТЪРСЯТ МОМЕНТНИЯ УСПЕХ? 
- Публиката винаги е имала нужда от този тип театър. Личният ми опит с "Есенна соната" го доказва. Изиграхме почти 90 представления за 2 години и залата продължава да е пълна. Психологическият интелектуален театър има своята публика. Хората се нуждаят от катарзис. Катарзисното начало е задължително за театъра. Той трябва да има пречистващо въздействие тук и сега. Колкото по-дълбоко успее да те докосне, а не само да те разсмее или да те разтовари, толкова по-дълго ще отзвучава в теб. Затова си мисля, че не трябва да се прави само забавен, комерсиален театър, който е много зрелищен и те разтоварва, а на следващия ден отново те завърта колелото и забравяш за представлението. Докато, виждайки история, която ти е близка и те разтърсва или обърква, мислиш за нея. 
ПРЕДИ ВРЕМЕ ИГРАХТЕ ВЪВ ФИЛМА "МАГЬОСНИЦИ". КОЯ Е МАГИЯТА, КОЯТО ОТКРИХТЕ ЗА СЕБЕ СИ В ИЗКУСТВОТО - В КИНОТО, В ТЕАТЪРА? 
- Магията в театъра - това е докосването с живата публика и непрекъснатото преоткриване на самия себе си. Ставайки актьор, ти поемаш голяма отговорност и пред себе си, и особено пред другите. Появяваш се там, на метър и половина над хората, които са седнали и те гледат, и носиш огромна отговорност за това, което ще им внушиш и в каква посока ще ги накараш да мислят. Дали ще ги направиш по-добри или по-лоши. Изкуството е създадено, то съществува и има нужда от него, за да ни прави малко по-добри и малко по-човечни. Затова, когато усетиш, че хората имат нужда от това, което правиш, се получава нещо като вакуум, то е необяснимо, незабравимо. Никога не съм опитвала наркотици и не зная как се чувстваш, като си употребил. При изживяването в театъра си в пълно съзнание, а сякаш се носиш поне на 10 см над сцената. Толкова добре се усещате и се разбирате с публиката... Като скачени съдове сте. Няма по-хубаво нещо от това. А в киното наистина трябва да се създава магия. За да стане, са необходими много пари. Не може да се правят компромиси. Трябва да се създаде приказност дори и да снимаш много съвременен и брутално откровен филм. Киното трябва да звучи като друг свят - ако го предадеш едно към едно поради липса на средства, получава се нещо като документален филм и хората, които го гледат, усещат, че нещо ги дразни. Така правенето на компромиси се оказва пагубно. 
ИМАТЕ ОПИТ И ОТ ЧУЖДИ КИНОПРОДУКЦИИ - ФРЕНСКИ, АМЕРИКАНСКИ... 
- Така е. Там виждаш огромната разлика - другият свят може да е построен от картон, но наистина е друг свят. Когато снимах в "Ориент експрес", изградиха влака в киноцентъра в Бояна и влизайки в този специален павилион, ти наистина се намираш в друг свят...  
В ЧУЖДИТЕ ПРОДУКЦИИ ОБАЧЕ РОДНИТЕ АКТЬОРИ ТРЯБВА ДА ПРАВЯТ КОМПРОМИСИ СЪС ЗАПЛАЩАНЕТО, ЗА ДА ИГРАЯТ. 
- Не е точно така. Ако отстояваш цената си и успееш да преговаряш с чуждия продуцент, а не с българите, през които минават парите, можеш да постигнеш много задоволителна за нашия стандарт цена, макар тя да е стотици пъти по-ниска от тази на европейските актьори, дошли да снимат у нас. И въпреки това най-големият комплимент за нас е, че оценяват какво можем, на какво ниво работим. Факт е, че остават тук и правят дългосрочни планове за бъдещи продукции, които ще снимат с все повече български актьори. Рано или късно ще започнем да получаваме парите, които заслужаваме. Вероятно това ще стане, когато влезем в ЕС и се узакони този по-висок стандарт в страната. Сега не сме част от тях и няма на какво да стъпим, за да изискваме и законово техните условия. А там има международни стандарти за международно играещи актьори и когато играеш в копродукции, имаш определени тарифи, които са задължителни, защото си европейски актьор, част от ЕС. Отново всичко опира до закони, до държавно устройство и политика, то трябва да се извоюва. За съжаление още сме далеч от тях. Да се надяваме, че вървим в правилната посока и рано или късно ще го постигнем.  
РАБОТИЛИ СТЕ И С ВИЛИ ЦАНКОВ, И С ГРИША ОСТРОВСКИ, И С МЛАДЕН КИСЕЛОВ, И С КРИКОР АЗАРЯН, ИВАН АНДОНОВ... ТОВА СА ВСЕ ГОЛЕМИ ИМЕНА В РОДНОТО ИЗКУСТВО. ШАНС ЛИ Е ТОВА ЗА ЕДИН МЛАД АКТЬОР? 
- Не е просто шанс, това е определящо. При нас, актьорите, освен много труд и талант трябва да имаш и голям процент шанс. В противен случай, ако някой не те забележи, не ти се довери, не може да успееш. А риск винаги има, дори и когато се работи с утвърдени актьори. Толкова много млади хора завършват НАТФИЗ, но изчезват, защото никой не ги знае, не им дава възможност да се изявят. А те не са по-малко способни, талантливи и красиви от други, но не са имали шанса, за да може след това да започнат да ги търсят. Така сега сме в ситуация, в която се въртят едни и същи вече познати лица, защото режисьорите не смеят да рискуват. И това е лошо. Трябва да се дава шанс. 
Мисля, че съм щастлив човек с много голям късмет. Страшно много научих от работата си с тези режисьори. Няма значение какви са били ролите ми, важен е опитът. Всеки път откриваш нови неща във всяка роля. Това е начинът да се развиваш, да се усъвършенстваш. Не трябва да се взимаш насериозно, да си казваш, че си незаменим, че си върхът. В противен случай се самообричаш. След като си стигнал върха, значи признаваш, че си дал максимума, а оттам пътят е само един - надолу. Винаги, до последния момент трябва да се съмняваш. Публиката е много важен компонент от спектакъла, тя определя дали представлението е станало или не. Правиш постановката за нея.  
ИМАТЕ ВЪЗМОЖНОСТ ДА ИЗБИРАТЕ КЪДЕ ДА ИГРАЕТЕ, С КОГО ДА УЧАСТВАТЕ. ТОВА ДАВА ЛИ ВИ ПО-ГОЛЯМА СВОБОДА? 
- Определено да. До момента отказвам щат на много места, но не зная колко време още ще продължи това. Министър Абрашев закри с указ борсата за свободни актьори и режисьори и ние изведнъж пак се оказахме на улицата, въпреки че бяхме големи борци за новото, за реформата в театъра, за свободните актьори. 
Не бива да си всеяден. Трябва да имаш лична хигиена - да подбираш къде да играеш. Иначе ще загубиш това, към което се стремиш. Никого не упреквам независимо къде и какво работи, защото е много трудно да се оцелява физически, но съм късметлийка, че мога да избирам ролите си. Така усещам докъде съм стигнала, какво ми трябва още и как да вървя нагоре и да изненадвам публиката. Когато си свободен актьор и можеш да избираш, ти си още по-дисциплиниран, по-отговорен спрямо това, което правиш, знаеш с цената на какво го правиш.  
МИСЛИТЕ ЛИ ДА СЕ ИЗЯВИТЕ КАТО ПРОДУЦЕНТ В ТЕАТЪРА? 
- Не. Трябва да правиш огромни компромиси със собственото си аз и с разбиранията си. Както и да се заиграваш с много хора по нетолкова честен начин. Това ме ужасява. Отказвам да играя в игри и сделки, в шуробаджанащина. Подобна нечистоплътност няма място в изкуството.  
ТЕАТЪР И БИЗНЕС СЪВМЕСТИМИ ПОНЯТИЯ ЛИ СА? 
- Да. Ако нямаш публика, която да влиза в салона, тогава нямаш възвръщаемост. Ако правиш неуспешно представление, то е обречено. Търговският момент е важен. От гледна точка на интереса на публиката това е бизнес. Затова се търсят касови имена, известни драматурзи... Макар че, от друга гледна точка, не е здравословно комерсиалното на всяка цена. Но трябва да има публика.  
НА 16 ГОДИНИ ИГРАЕТЕ ЖУЛИЕТА - НЕЩО, ЗА КОЕТО МНОЗИНА АКТРИСИ МЕЧТАЯТ ЦЯЛ ЖИВОТ. СЛЕД ТОВА ИДВАТ ПРИНЦЕСА ЛИЛИЯ, СТЕЛА... КОЯ ОТ РОЛИТЕ Е НАЙ-БЛИЗО ДО ВАС? 
- Всички роли са хартиени хора. Човек, изигравайки някого, намира нещо близко до себе си като ранимост, като възприятие, като светоглед. Ако няма нещо, което да ми е близко, няма как да изиграя дадената роля. Радвам се, че направих Хелена от "Есенна соната", защото след Стела от "Дунав мост" се нуждаех от роля, която да не разчита на нищо друго освен на емоцията, на отвореността към другите. И съдбата отново беше благосклонна. Младен Киселов каза, че е харесал актьорите, с които направи "Есенна соната", защото е видял в очите им голяма нужда от обич, а не защото са най-добрите и най-незаменимите.  
ЗА ВСЯКА РОЛЯ СМЕНЯТЕ ТОТАЛНО ИМИДЖА СИ. ЗАЩО СЕ РЕШАВАТЕ НА ПОДОБНИ РИСКОВЕ? 
- Радвам се, че сте забелязали това. Има риск доколко и как ще ме възприемат. Но за мен не е така, защото това е вътрешното ми убеждение - как изглежда конкретният човек е и част от психологията на конкретния герой. Това е част от концепцията за нещата в дадена постановка.  
БУНТАР ЛИ СТЕ? 
- Консервативна съм. Не обичам много промените. Актьорът обаче не може да не се променя. Всяка роля оставя по нещо в душата му, някакъв отпечатък. Страшно е да не загубиш накрая себе си заради отпечатъците от толкова много души.  
ИМА ЛИ РОЛЯ, КОЯТО НЕ ИСКАТЕ ДА ИЗИГРАЕТЕ? 
- Да. Това е въпрос на вътрешно усещане. Имала съм случаи да отказвам роли заради убеждението ми, че не мога да работя с даден режисьор или че не ми харесва дадена роля. Тук не става дума за пари. Винаги е било важно какво ще изиграя, а не колко ще ми платят. 
