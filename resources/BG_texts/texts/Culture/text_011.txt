ЧОВЕЩИНАТА Е ИЗГОНЕНАТА ГОСТЕНКА ОТ ДОМОВЕТЕ НИ 

С АКТЬОРА ВЕЛИ ЧАУШЕВ РАЗГОВАРЯ АНИ ДИМИТРОВА  


 ГОСПОДИН ЧАУШЕВ, РЕАЛИЗИРАХТЕ ПОСТАНОВКАТА "РАЗТВОРЕН ПРОЗОРЕЦ" С ПОЕЗИЯТА НА ВАЛЕРИ ПЕТРОВ. КАКВО СЕ ВИЖДА ПРЕЗ ТОЗИ РАЗТВОРЕН ПРОЗОРЕЦ? 
- През разтворения прозорец се вижда животът. Той е поставил пръст върху пулса на времето. Разтвореният прозорец е движение, присъствие. Докоснах се до разтворения прозорец на Валери Петров и имам чувството, че съм го помолил да ми остави и на мен малко място, за да се облегна на перваза, за да можем да послушаме болките, шегите на хората, доброто, което още съществува. За да мога да надникна в раненото време, в което живеем, и да взема като от вълшебник, какъвто е той, лекарство, за да успея чрез моя спектакъл да допринеса и да върна отново вярата на човека, че в този единствен и неповторим живот още ни има. Че още сме тук, че не бива да се отчайваме въпреки сполетялата ни от доста години криза. За икономическата криза не мога да отговарям, но като актьор съм длъжен да се доближа до духовната. Затова ми се иска чрез тази хубава, звучна, блага, интелигентна българска реч отново да възпея двете ръце, които се държат, вървейки из улицата, по пътя на живота, за да си помагат. Това ме е вълнувало, защото интимността, с която пише Валери Петров, този неочакван подход към големите проблеми прави поезията му разбираема за всеки. Чрез една дребна случка той прави големите изводи като философ; твърде много видял, живял, прочел, натрупал като творец... Имам една максима - след като не мога да си представя една национална култура без името на някой творец, това означава, че той вече е влязъл в класиката. Такъв творец за мен и не само за мен е Валери Петров. 
 
ЗА ВАЛЕРИ ПЕТРОВ КАЗВАТ, ЧЕ Е ТРУДНО ДА СЕ ПИШЕ, ЗАЩОТО НОСИ НЕПОВТОРИМОСТ, НО Е И ТРУДНО ДА БЪДЕ СБЪРКАНО ТВОРЧЕСТВОТО МУ С КОЕТО И ДА Е ДРУГО. А ТРУДНО ЛИ Е ДА СЕ ИГРАЕ ПО ВАЛЕРИ ПЕТРОВ? 
- Определено. Изисква откровеност, с която без фалшив патос, без надутост и важни пози трябва да доведеш думата му до нейната значимост. Тя да отеква като звънче, да може да бъде блага. Той не е гръмогласен и параден поет. Но е поет, при който болката на времето преминава през неговото сърце и актьорът също е длъжен през своето да каже за тези неща. Неговият смях е през сълзи и сълзите му са придружени с усмивка. Валери Петров не те въвежда ужким в големите неща, а се оказва, че разказвайки ти някаква дребна случка, се е докоснал до тях. 
 
КОГА Е ПО-ЛЕСНО - КОГАТО ПРЕСЪЗДАВАТЕ НЕЩА, НАПИСАНИ ОТ ВАС САМИЯ, ТЪЙ КАТО СТЕ ОТ Т. НАР. ПИШЕЩИ АКТЬОРИ, ИЛИ ЧУЖДИ ТВОРБИ? 
- Вярно е, че пиша. Но до момента не съм се изправял с постановка пред хората, за да им чета от моите работи. Може и да е излишно, но имам чувството, че много нескромно ще бъде и не зная дали те биха били така високохудожествени. Дългогодишното ми познанство с творчеството на Валери Петров е изградило у мен критерий, пред който понякога дори се стъписвам и си казвам: как го е написал големият поет, с каква култура, с какъв усет! Това ме е смущавало и слава Богу, защото съм се опасявал да не прекаля с нещо. В моя живот водещото е театърът и аз съм служител на Мелпомена, на своята богиня. Останалото, което правя, е любов към езика и за да не се стои на едно място. Театърът е колективно изкуство и невинаги си предпочитан от режисьорите, невинаги репертоарът зависи от това, което на теб ти се иска да изиграеш. Радвам се, че успях да реализирам това представление в къщата на Сатиричния театър, където е преминал не един живот, както и моят. 
 
ЕДНО ОТ НАЙ-УСПЕШНИТЕ ПРЕДСТАВЛЕНИЯ НА САТИРАТА Е "45 ГОДИНИ НЕ СТИГАТ", В КОЕТО УЧАСТВАТЕ И ВИЕ ЗАЕДНО С ЦЯЛАТА ТРУПА... ЩЕ СЕ ВЪРНАТ ЛИ ВРЕМЕНАТА С БЕЗКРАЙНИТЕ ОПАШКИ ЗА БИЛЕТИ? 
- Оптимист съм, че това ще стане. Макар че преди години постановките бяха още по-успешни. За един билет за представление човек можеше и да се влюби. Сега обаче трябва да се изкъпем, да се отърсим от тази мръсотия, в която потънахме. Това е голямата ми цел. Едва ли моето представление ще успее да стори това велико дело, но можем да успеем по пътя към тази цел малко по малко. Има поколения, за които може да се тъгува, че в душите им звучи булевардна музика, този хипнотизиращ ритъм, и пораженията ще се почувстват по-късно. Тогава, когато изведнъж животът ще ги накара да се вгледат в по-стойностните неща и да се потърсят, както казва Валери Петров, люспиците злато сред пляката на този век. А Сатирата продължава да е жив театър. Не е забравил своето предназначение, макар че трудно се пише сатира. Тук израсна един от големите български драматурзи Станислав Стратиев. Поставяни са и Йордан Радичков, и Валери Петров, и Добри Жотев, и Никола Русев. Българският репертоар винаги е бил за предпочитане. Не бива да се правим, че няма на света съвременно движение на драматургия. Длъжни сме да участваме в това, защото процесите са световни. Хората искат да има разтворени прозорци и през тях светът да не е ограничен, погледът ни да не стига до Драгоман. Имаме предимството да се занимаваме с културните ценности на този свят. Естествено че трябва да пренесем върху плещите си, върху таланта, безсънието и труда си хубавото, което е останало, да го спасим. Това е като при пожар, като при затъване в блато, като при бедствие. В такива моменти човек търси това, което е най-ценното. Затова си мисля, че времето се нуждае от поезия, от припомняне на големите имена, на тези, които са наши съвременници, както и на тези, които оставиха значимо творчество. 
 
СЪТВОРИХТЕ ПРЕДИ ВРЕМЕ "РАЗКАЗИ ВЪРХУ ТРАМВАЙНИ БИЛЕТИ". КАКВО БИХТЕ НАПИСАЛИ ДНЕС ВЪРХУ ТЕЗИ БИЛЕТИ? 
- Хора, които взехте в ръцете си несметни богатства, дупчете си билетите в трамваите. Оставете гратисчиите на нас. Бих писал малко тъжни неща за тази алчност, която ни съпровожда. Нищо чудно някой ден в трамвая да се изправи някой и да каже: Този трамвай е мой. Е, добре, но ми е необходим този трамвай до следващата спирка. Става въпрос за онази наглост, когато, недай си Боже, някой ще каже: тази улица е моя, за да минеш трябва да платиш. Или: ти погледна небето, тогава дай 5 лв. Ти чу птиците как пеят. Дай 3 лв. за този концерт. 
 
ЧОВЕЩИНАТА ЛИ ИЗГУБИХМЕ? 
- Тя е изгонена гостенка от къщите ни. Дори нея, която се опитва отново да се върне, я наричаме нахалница, просякиня, натрапница, която, ако се опита да заспи в леглото ни, не искаме да я пуснем, защото ни прави мекушави, чужда роднина. 
 
МОЖЕ БИ ЗАЩОТО МАТЕРИАЛНОТО Е ПО-ВАЖНО ДНЕС? 
- То е водещо днес и е в един див вид, в една слепота, в едни неизмити ръце, които дори искат да бъдат целувани. 
 
"ЗЛАТНИЯТ КОС", В ЧИИТО ИЗДАНИЯ РЕДОВНО УЧАСТВАТЕ, ЩЕ ПЕЕ ЛИ ПО-ВЕСЕЛИ ПЕСНИ ЗА ЖИВОТА НИ? 
- "Златният кос" се старае в тази посока. Непременно на 1 април отново ще извиси глас гол и бос, но винаги горд. "Златният кос" е великолепна традиция на БНР и усилие на редактори, поети, композитори, актьори, организатори, за да звучат все нови и нови песни. Това е едно от редките стойностни неща, които трябва да бъдат пренесени през времето. И в тези кризисни времена "Златният кос" продължава да извисява глас и да пее. Той е част от живота ми, от успехите ми. Винаги ще споменавам за него. 
 
ПРЕДИ ВРЕМЕ ПРЕДСТАВИХТЕ СТИХОСБИРКАТА "МАРСИАНЦИ". ИМА ЛИ МНОГО МАРСИАНЦИ У НАС? 
- Връщате ме към нещо, за което ми се иска да вярвам, че съществува - това са по-добре направените хора, които можем да ги смятаме за марсианци, за чудаци. Това са тези, които не спят, търсят, откриват, намират, ровят в неизвестното. Ако те са марсианци, съгласен съм. Това са неспокойните хора, откривателите. Ако навремето нямаше Колумб, нямаше да има Америка. Трябва да има безумец, който да вдигне платната на корабите, флотилията, за да се стигне дотам. Ако нямаше Джон Атанасов, Моцарт, Валери Петров или Ботев, който да поведе четата, или Васил Левски... Какви бихме били? Трудна е такава участ. Когато сме им съвременници, много не ги ценим. Обикновено чакаме да отмине време и някой да ни каже нещо за тях, тогава казваме: А, аз го познавах... 
 
КАК БИ ЗВУЧАЛА ВИЗИТНАТА ВИ КАРТИЧКА? 
- Вели Чаушев - Човекът, който ви обича, но не бъдете безразлични към него. 
