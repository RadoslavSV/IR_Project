Новият шеф на филмовите дейци Михаил Мелтев: Аз съм 
                  еволюционист
                  Закон за българското кино и единение на творците са сред 
                  приоритетите на председателя на Съюза 
                  Елена Кръстева
                  Режисьорът Михаил Мелтев стана шеф на родните кинаджии след 
                  изборната конференция на Съюза на българските филмови дейци в 
                  петък. 
                  176 души от общо 251 дадоха гласа си за Мелтев след бурни 
                  дебати. Предварително бяха оповестени 5 кандидатури за поста. 
                  Събранието предложи още няколко имена. Почти всички кандидати 
                  обаче си направиха самоотвод. Така накрая за поста председател 
                  на СБФД се състезаваха само Мелтев и кинокритикът и 
                  изпълнителен директор на "София филм" Александър Донев. 
                  Спечелилият Мелтев е роден през 1954-та година. Познат е на 
                  публиката с тв новелите си "Бързо, акуратно, окончателно", 
                  "Неоновото мече" и др.
                  - Г-н Мелтев, какво ще направите като шеф на Филмовите дейци?
                  - Ще продължа това, което са правили преди мен. Аз съм 
                  еволюционист, а не революционер и не смятам, че новото 
                  хилядолетие започва с мен. С други думи не смятам да отричам, 
                  всичко което е направено дотук. Единение в няколко посоки е 
                  целта на програмата ми. Първо между нас, кинаджиите, след това 
                  с останалите творчески съюзи и организации, които имат 
                  отношение към киното. Да не забравяме и единението с 
                  производствените единици, както и работата с органите от които 
                  ние зависим.

                        176 души подкрепиха режисьора Михаил Мелтев за поста 
                        председател на Съюза на българските филмови дейци.
                        Снимка: Савена Злъчкин

                  - Какви са все пак приоритетите ви?
                  - Не трябва да забравяме ежедневните проблеми на киното, които 
                  са много остри. Очертава се нулева година, производството 
                  пада. Членската маса от 1200 души е унизена и работи в други 
                  сфери, за да може да се изхранва. В този смисъл, не знам дали 
                  е въпрос на чест да бъдеш председател на Съюза или е по-скоро 
                  работа, която трябва да бъде свършена. На първо място, разбира 
                  се, това е работата по закона за киното. Това, което можем да 
                  свършим е да окажем натиск върху законотворците за приемането 
                  му. Трябва да се изработи смислен текст на закон, който да 
                  работи. А не да потъне някъде в архива и да не действа, както 
                  стана със сегашния закон от 1949-та, коригиран през 1973-та.
                  - Какъв трябва да бъде законът за киното?
                  - В него трябва да се структурира филмовата индустрия в трите 
                  й сегмента - производството, разпространението и показването. 
                  Засега ние наблягаме само върху производството. А една 
                  индустрия, която не може да затвори цикъла е парниково цвете. 
                  Второто нещо е финансирането на киното. Няма какво да се лъжем 
                  - в цяла Европа киното се дотира, а у нас не. Законът за 
                  авторските права трябва да регламентира финансирането. Трябва 
                  да се прави отбивка от всички внасяни касети, за съжаление 
                  никой не спазва това. Трябва да се правят отчисления от 
                  билетите на кинотеатрите на разумна цена, а не 0,8%, както 
                  гласи старият закон. Хубаво е да се помисли за отчисления от 
                  приходите на разпространителите, кабелните оператори и всички 
                  възможни форми. Ние не молим за 100 % държавна субсидия, а за 
                  структуриране на финансирането, за да може да тръгне киното ни.
                  - Какво е отношението ви към подготвяната приватизация на 
                  "Бояна филм"? 
                  - Не искам да се изказвам неподготвен по този въпрос. Преди да 
                  съм се запознал с всички нормативни документи, аз не мога да 
                  проявявам собствената си воля. Според мен демокрацията е не 
                  власт на народа и личността, а на закона. И ако действително 
                  процедурата е стигнала до там, че няма връщане назад, какво 
                  може да бъде направено? Личното ми мнение е, че към 
                  приватизацията не само "Бояна, но и на останалите предприятия 
                  в областта на културата трябва да има специализиран подход. 
                  Така, като европейските страни постъпиха по отношение на 
                  безмитния внос в т. нар. "културно изключение". Те се 
                  противопоставиха на американците и се осмелиха да поставят 
                  ограничения пред фриволното внасяне на американската 
                  субкултура. Конкретно по отношение на "Бояна" смятам, че 
                  трябва да има форма на задължителен контрол, за продължи тази 
                  студия да произвежда филми, а не да се превърне в хотелска 
                  база близо до София.
                  - Покрай новия пост ще зарежете ли творческата си работа?
                  - Не. Миналата година спечелих субсидия от БНТ и през април 
                  започвам снимките за пълнометражна комедия. Засега работното 
                  заглавие на филма е "Търси се екстрасенс". Сценарият е на 
                  Стаменка Христозова. В момента тече последна редакция. Все още 
                  не сме избрали участниците.

