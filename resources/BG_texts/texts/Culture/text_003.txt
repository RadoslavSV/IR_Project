С МЛАДИЯ ОПЕРЕН ПЕВЕЦ РОБЕРТ ПОМАКОВ И НЕГОВИЯ БАЩА ИВАН ПОМАКОВ РАЗГОВАРЯ ВАЛЕРИЯ СТОЙКОВА  

ГОСПОДИН ПОМАКОВ, КАК БИХТЕ ПРЕДСТАВИЛИ СЕБЕ СИ? 
Роберт Помаков: Казвам се Роберт Помаков. Роден съм и израснах в Канада, където живея и днес. На 21 години съм. Обичам да пея. Моята любов и хоби е музиката. Това е всичко. 
КОГА ЗАПОЧНАХТЕ ДА ПЕЕТЕ? КОГА РАЗБРАХТЕ, ЧЕ МОЖЕТЕ ДА ПЕЕТЕ? 
Роберт Помаков: На 11 години. 
ЗА ПЪРВИ ПЪТ ЛИ ИДВАТЕ В БЪЛГАРИЯ? КАКВО ЗНАЕТЕ ЗА НЕЯ? 
Роберт Помаков: Тук съм за четвърти път. Идвах през 1988, 1992, 2001 и 2002 г. За България зная доста неща от баща си. Но имам и мои впечатления. Спомените на баща ми са отпреди да напусне България. Познавам много български певци, познавам българската традиция в пеенето - Николай Гяуров, Борис Христов, Гена Димитрова, изучавал съм техния стил на пеене. Моят идеал е Борис Христов и аз се възхищавам най-много от него - от неговия артистизъм, музикалност и от гласа му. 
КАКВО ЗНАЕТЕ ЗА БЪЛГАРСКИЯ ФОЛКЛОР? 
Роберт Помаков: България има голяма традиция в хоровото пеене, особено женските хорове. Това не е нито западна, нито източна музика. Това е самобитна българска музика. 
ПОЗНАВАТЕ ЛИ БЪЛГАРСКАТА ЦЪРКОВНА МУЗИКА? 
Роберт Помаков: Да, имам няколко записа на българска църковна музика. Имам църковните православни песнопения на Борис Христов. Не я познавам така добре, както западната музика, но я слушам с удоволствие. Следващата седмица, като се прибера в Канада, ми предстои коледен концерт, на който ще изпълня и няколко български църковни песнопения. За жалост нямаме хор и ще я аранжираме за нашия духов оркестър. 
ВИЕ СТЕ КАНАДЕЦ ОТ БЪЛГАРСКИ ПРОИЗХОД. КАКВО БЪЛГАРСКО НАМИРАТЕ ИЛИ ЧУВСТВАТЕ У СЕБЕ СИ? 
Роберт Помаков: Аз съм от български произход, дедите ми са българи. Много силно ме сближава с тази страна музиката, особено пеенето. България има големи традиции в музиката. Но самият аз съм чист канадец, роден и израснал в Канада. 
ЧЕТОХ В ЕДНА ОТ ПОСЛЕДНИТЕ СТАТИИ ЗА ВАС, ЧЕ ВИ ОПРЕДЕЛЯТ КАТО ЕДИН ОТ НАЙ-ДОБРИТЕ ИЗПЪЛНИТЕЛИ НА ИТАЛИАНСКА И РУСКА МУЗИКА. 
Роберт Помаков: Моята мечта и идеалът за моята кариера е ролята на Борис Годунов. Пея италианска и руска оперна музика, но пея и много немска музика. Обичам да изпълнявам музика на различни езици, защото всеки език придава специфична красота на оперната музика. Към руската музика има определен интерес, която е много красива именно заради славянската си специфика. Западът не познава добре славянската музика. Всъщност руската музика е единствената славянска музика, която е добре позната на Запад просто защото много се изпълнява. Понякога, може би заради името ми, ме вземат за руснак и се налага да ги поправям.  
КАК НАМИРАТЕ БЪЛГАРСКИТЕ МОМИЧЕТА? 
Роберт Помаков: Трудно ми е да не ги гледам. Хубавите жени нямат родина /смее се/...  
КАК ЗАПОЧНАХТЕ ДА ПЕЕТЕ? КАК СЕ ОРИЕНТИРАХТЕ КЪМ МУЗИКАТА И КАКВИ БЯХА ПЪРВИТЕ ВИ ПОСТИЖЕНИЯ? 
Роберт Помаков: Между 11 и 18 години учих в музикално училище и пеех в хора. Много концертирахме, ходехме на турнета, в неделя изпълнявахме меси /литургии - бел. прев./ Така открих, че имам добър глас. Свирех на пиано от тригодишна възраст, но за него трябваше повече практика. Пеенето изглеждаше по-лесно, а и на мен то ми доставяше по-голямо удоволствие. Хората обичаха да ме слушат. 
ИМАХТЕ ЛИ ПОДКРЕПАТА НА СВОЕТО СЕМЕЙСТВО? 
Роберт Помаков: Без подкрепата на най-близките човек не би могъл да се занимава с нещо толкова необикновено като музиката. Малко са хората, които избират музиката за своя професия. Те предпочитат да станат писатели, журналисти, юристи, но не и оперни певци. Подкрепата на семейството е нужна дори само за да ви даде увереност, че си направил верния избор.  
ТРУДНО ЛИ СЕ ОТГЛЕЖДА МНОГО ТАЛАНТЛИВО ДЕТЕ? 
Иван Помаков: Не е много трудно, защото децата - талантливи или не, са си деца. Най-важното е вкъщи да бъдат научени на труд независимо дали са талантливи или не.  
КАК ГО СТИМУЛИРАХТЕ, КАК ГО НАСЪРЧАВАХТЕ? 
Иван Помаков: Много лесно. Неговата учителка по пиано се оплакваше, че не е много старателен, въпреки че е много музикален. В същото време го слушах как пее и открих, че има добър глас. Аз също имам афинитет към пеенето, това е семейна черта. Тогава му казах, че ако не му се свири, може да пее. Казах му, че това е по-лесно - може да репетира в банята, под душа, на улицата, в колата. Така че аз няма да му се карам, че не свири на пианото, ако го чувам да пее повече.  
А ВИЕ САМИЯТ ЗАНИМАВАЛИ ЛИ СТЕ СЕ С МУЗИКА, С ПЕЕНЕ? 
Иван Помаков: Всички в моето семейство свирим на пиано. Аз също пея, особено когато съм в настроение. Майка ми също имаше чудесен глас и беше душата на компанията като млада. 
КОЕ Е ВАШЕТО НАЙ-ГОЛЯМО ПОСТИЖЕНИЕ? 
Роберт Помаков: Трудно ми е да дам конкретен отговор. Мисля, че ставам все по-добър. Да кажем, че първата възможност да пея на голяма сцена беше през 1999 г., когато завършвах музикалното училище, в Торонто пях заедно с големия руски баритон Боростовски в "Дон Жуан".  
КАКЪВ ТИП ПЕВЕЦ СЕ СМЯТАТЕ, КОЕ НАЙ ВИ ПРИЛЯГА, КОИ СА ВАШИТЕ ЛЮБИМИ КОМПОЗИТОРИ? 
Роберт Помаков: Трудно е да се каже, защото съм още много млад, а младите хора се променят и това, което е добро за мен днес, може да не е добро утре. Определено обичам руския репертоар, защото ми е лесно да пея на славянски език. Но обичам и немски камерни песни, и италианските опери. Добре е да намериш онова, което днес можеш да изпълняваш най-добре, но след време то може да се промени и да избера различен репертоар, т. е. да разширя репертоара си. Стремя се винаги да пея по най-добрия начин, да дам най-доброто от себе си. Старая се да пея колкото е възможно повече, да правя възможно по-малко грешки, защото още съм далеч от върха. Имам да измина дълъг път, докато достигна върховете на оперното пеене. В дългосрочен план искам да пея колкото е възможно повече и пред възможно различна публика, в различни страни. Музиката е най-прекият израз на хуманизма. Европа е родината на оперната, на класическата музика с 500-600-годишна традиция, докато в Америка нейната история е едва 150-годишна.  
СМЯТАТЕ ЛИ ДА ПОКОРИТЕ ЕВРОПА? 
Роберт Помаков: Е, да я покоря - не. Разбира се, Италия - тя е родното място на операта. Но аз искам да пея в колкото е възможно повече страни не само в Европа, да обиколя например Съединените щати. Мисълта ми не е свързана с това да стана най-добрият, а по-скоро имам желание да развия по-нататък традицията. Много ми се иска един ден хората да казват: Гяуров, Христов, Помаков - те и тримата са много добри, но пеят по съвсем различен начин /смее се/.  
КАКВО ВИ ДАВА БЪЛГАРИЯ? 
Роберт Помаков: Дава ми преди всичко нова публика, нови хора, пред които да покажа моето пеене. За мен лично това носи голямо удовлетворение, защото България е родината на моя баща и освен това тя е страна с големи традиции в оперното пеене. За мен е чест и привилегия да пея на същата сцена и в същия град, където са пели певците, които ме вдъхновиха за тази професия като например Борис Христов.  
КАК СЕ ВИЖДАТЕ СЛЕД 20 ГОДИНИ? ЗА ЕДИН МЛАД ЧОВЕК ТОВА Е ДАЛЕЧНО ВРЕМЕ. 
Роберт Помаков: Да пея. Да пея в различни страни пред най-различна публика, която да харесва моята музика. Да се радвам на живота.  
ПОЗНАВАТЕ ЛИ БЪЛГАРСКАТА ОПЕРА? БИХТЕ ЛИ ИДВАЛИ ДА ПЕЕТЕ ПОСТОЯННО В БЪЛГАРИЯ, ДА УЧАСТВАТЕ В БЪЛГАРСКИ ОПЕРНИ ПОСТАНОВКИ? 
Роберт Помаков: Операта е част от българското общество. Тук хората винаги са ходили на опера, както ми е разказвал баща ми. Въпреки че той познава България отпреди доста години, когато е била в съветската сфера на влияние. Виждам се като продължител на голямата българска традиция в оперното пеене. Сега обаче аз виждам една нация, която е обърната към Запада. Вие искате да станете по-западни. Но същевременно трябва непременно да запазите своята собствена култура. Тя е това, което ви отличава от останалите, което ще предадете на децата си.  
“...забележителният бас Роберт Помаков е роден за руските и италианските композитори... ...Помаков продължава да расте като изпълнител и приковава очите със своята харизматична характерност. Той е много музикален със своите сладки високи тонове и прочутите дълбоки ниски диапазони... Той е басо кантате /basso cantate/, който може да бъде лиричен и същевременно мъжествен и вълнуващ.” 
Паола Ситрон, Оpera Review, 16 октомври 2002 г. по повод участието на Роберт в операта “Дон Кихот” на прочутия фестивал Soaree fransaise в Канада. 
* * * 
“Големият бас е рядкост и наистина още по-рядък случай е той да е 19-годишен младеж, който пее със зрелостта на 30-годишен. Такъв е случаят с канадския бас Роберт Помаков. Пореден връх в кариерата си той достига на 17 юни т. г. /2000 г. - бел. прев./, когато 19-годишният младеж ще направи своя оперен дебют на голяма сцена в операта на Квебек с ролята на Зарастро във “Вълшебната флейта”на Моцарт.” 
Ва Киунг Чан, 1 юни 2000 г.  
НАГРАДИ 
Април 2002 г. - Голямата награда на Сanada Сouncil for the Аrts, Оttava, Сanada 
Март 2001 г. - победител за наградата на George London Foundation - New York Сity 
Април 2000 г. - първа награда за солово участие на Оratorio Society of New York, New York Сity 
Носител е на призове от Рuccini Foundation - New York, Оpera Index Vocal Сompetition - New York, Queen Sonia International Мusic Сompetition - Оslo Norway, Вelvedere International Оpera Сompetition - Vienna Аustria, Рlasido Domingo's Оperalia - Los Аngeles Сalifornia 
