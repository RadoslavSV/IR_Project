"Градините на света" срещу "Световния културен център"
   
Кой ще предложи най-високия мемориал на жертвите от 11 септември 2001 г. Сякаш точно по този критерий бяха избрани финалистите в конкурса за нов архитектурeн комплекс на мястото на разрушените от терористичните атаки преди две години небостъргачи близнаци на Световния търговски център в Ню Йорк. Това е обаче само първото и крайно повърхностно впечатление от проектантските планове на германското архитектурно студио на Даниел Либескинд и на базираната в Ню Йорк група Тhink, водена от Рафаел Виноли и Фредерик Шварц. Избрани измежду над 400 проекта, те представяха визията за бъдещето, но и с поглед към миналото, на Кота нула във въображението на архитекти от Ню Йорк, Лос Анджелис, Лондон, Амстердам, Токио и Берлин. Всички те трябваше да представят на комисията от Долен Манхатън един неповторим проект, обвързващ в едно паметта за 2792 загинали при атаките, носталгията по силуетите на кулите близнаци и прагматизма - арендата на 10 млн. кв. м офиси и търговски площи носеха 120 милиона долара годишни приходи на собственика на центъра Лари Силвърстейн. 

Първите проекти за нова конструкция бяха представени през юли 2002 година. Особено активно се заговори за тях в навечерието на първата годишнина от атентатите. Вестник "Ню Йорк таймс" откри специална интерактивна страница, на която представяше шест от водещите концепции, включително с кратка видео симулация как биха изглеждали новите сгради сред джунглата от небостъргачи, погледнати откъм морето или сред нощната феерия на "града, който никога не спи". Противно на очакванията нюйоркчани определиха предложенията като "твърде униформени и лишени от въображение". Авторите на отхвърлените скици се оправдаха с ограниченията в регламента на конкурса, според които новите конструкции трябваше да покрият цялата площ на бившия център. Голямо бе и предизвикателството на изискването за оригиналност - какъв да е дизайнът на комплекс с перспектива да бъде приключен някъде към 2015 г., който и да напомня за унищожен символ с дизайна от средата на 60-те години на ХХ век. 

"Ръкавицата" приеха 407 кандидати, опитали на втория етап да представят едновременно утилизирано и идеализирано пространство. От тях са избрани девет, а след внимателен анализ са отсети два проекта. И двата превъзхождат по височина не само сринатите от терористичните удари небостъргачи, но и най-високите към днешна дата кули "Петронас" в Куала Лумпур, достигащи 457 м. Противно на очакванията обаче мнозина наблюдатели остро разкритикуваха мегамащабите на спечелилите проекти като "триумф на вертикалността", при положение че именно височината на сринатите небостъргачи от около 420 метра бе смятана като причина за превръщането им в толкова лесна мишена за терористични атаки. Според други обаче по-голямата височина на новите конструкции би трябвало да се тълкува като символ на способността на американците да превъзмогнат случилото се и да се "издигнат" над терористичната заплаха. 

Любопитно е доколко афинитетът на нюйоркчани към символиката изтласка към финала "Градините на света" - проект на Либескинд, автора на Еврейския музей в Берлин. Мотивите му са "възстановяване на духовния връх на Ню Йорк, издигайки една икона-символ на жизнеността пред лицето на опасността и на оптимизма, надделяващ над трагедията". Височината на иконата е 541 метра. В центъра на композицията се издига 530-метров небостъргач с прозрачни стени и зеленина, а около него са положени по-ниски офисни сгради. Зданията ограждат и сякаш "пазят" основите на изчезналите близнаци, от които ще бъдат издигнати две площадки. Оригиналното в конструкцията e, че всяка година на 11 септември те ще отразяват утринните слънчеви лъчи така, че сградата няма да хвърля сянка - един символ на победата на силите на светлината над тези на тъмнината. 

С препратки към символиката на миналото на финала се оказа и проектът "Световен културен център" на архитектурната група Тhink. Той представлява композиция с височина от 507 метра от метал и стъкло, напомняща силуетите на срутения Световен търговски център. В новите небостъргачи, обрамчени от елегантни решетки, ще бъдат поместени библиотека, музей, амфитеатър, конферентен център и панорамна платформа. Кулите ще бъдат заобиколени от 89 офисни сгради със средна височина. 

Окончателното решение ще бъде взето в края на месец февруари, но мнозина наблюдатели отбелязват, че целенасоченото свиване на пространството за офиси в одобрените проекти може да не се хареса на Лари Силвърстейн, на когото принадлежи последната дума в конкурса. 
