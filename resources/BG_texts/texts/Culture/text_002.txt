И при нас признанието за някои класици идва тогава, когато те вече са си отишли. Така, след Борис Денев и Кирил Казанлъклиев, Георги Железаров е новото откритие за българското изобразително изкуство. 
Показателно е, че две от творбите - Къщи под снега, огрени от слънце и Село, потънало в сняг и слънце, са открити на тавана на художника едва през 1996 г. от неговия син. 
И досега остава загадка фактът, че приживе Георги Железаров урежда само две свои самостоятелни изложби - през 1924 г. и в разрушената от бомбардировките Държавна художествена галерия на пл. Св. Ал. Невски /1941 г./. Като компенсация за 45-годишното мълчание за творчеството на Железаров са последвалите от 1986 г. насам ретроспективни изложби - в галерията на Руски 6 /1986 г./, включваща 62 творби от различни периоди, две изложби в ОХГ - Смолян /1992/, в залите на Шипка 6 /1993/ и в галерия Сезони /1994/. 
Житейският път на художника е едно непрекъснато движение. Роден през 1897 г. в Неврокопско, той учи в Педагогическото училище в гр. Серес, след което учи като извънреден ученик графика и декоративно изкуство в Софийското художествено-индустриално училище при Йозеф Питер. Творчески и духовно свързан с него, Железаров усвоява както рисуването върху камък и със суха игла, отпечатването на офорт, така и умението да си служи с шрифта и орнаментиката. 
След участието си в Първата световна война художникът постъпва като гравьор в Географския институт. Същевременно преклонението му пред творчеството на Иван Мърквичка го подтиква да се включи в ателиетата по живопис и вечерен акт на Художествено-индустриалното училище като един от неговите последни студенти. 
Приет за редовен член на Дружеството на независимите художници /1920/, той насочва усилията си към реализацията на едно национално по форма и съдържание изкуство. 
30-годишен, Железаров заминава за Алжир, където остава почти две години. Там се ражда изключителният по своето многообразие Алжирски цикъл. Запленен от екзотичната природа на африканската държава, авторът създава множество пейзажи и битови сцени. Голяма част от картините продава, но все пак около 200 връща в България. За съжаление Алжирски цикъл досега не е представен никъде цялостно. 
В Алжир художникът получава висока оценка /за разлика от родината си/ - работи като десенатор-литограф в Типолитографско ателие - клон на Парижкото дружество Societe anonyme. Не е ясно защо тъкмо когато за първи път през живота си постига материално и професионално благополучие, той решава да се върне в България. 
Минава през Флоренция, където има щастието да се докосне и до великото изкуство на италианския Ренесанс. 
Връщането му в България е свързано с два решаващи момента - работата в Държавната печатница /сега Национална галерия за чуждестранно изкуство/ като майстор хромилитограф, където остава до пенсионирането си /1957/ и брака си със Серафима Сакъзова. 
Независимо от местонахождението си, Георги Железаров винаги остава верен на себе си - рисува непрестанно, без да търси признание и без да се интересува от обидите на колегите си. Дори сам не подновява членството си в СБХ след пререгистрацията през 1956 г. 
Неговото ателие е природата. Това е времето, когато той създава обширна поредица от пейзажи, битови сцени, композиции от селския бит, серия планински потоци и живи цветя, кътове от София, Пазарите. Особено привлича вниманието картината Залез. Прибиране на стадото /1934/. Дори определят тази картина като сродна с творбите на Констан Троайон от френската Барбизонска школа. 
Паметен остава за художника денят, в който Градската художествена галерия откупува три негови картини от цикъла Български мотиви. Дотогава единствено княгиня Евдокия имала благородството да се заинтересува от негова творба. На втората му самостоятелна изложба през 1941 г. тя откупува картината Край Пирина. 
През 1982 г. Георги Железаров умира в София, като в наследство оставя над 4000 творби - живописни графики и рисунки, които категорично няма да бъдат забравени. 
