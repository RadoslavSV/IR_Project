ВИКИ, СБЪДНАТ "СЪН" ЛИ СА СЪВМЕСТНИТЕ ВИ ИЗЯВИ С МИЛЧО ЛЕВИЕВ? 
- А как мислите?! Не зная дали можете за миг да се поставите на мястото на една певица, която е израснала с определени музикални фантазии и изведнъж те се случват! Това не може да се обясни с думи.  
КАКВО Е УСЕЩАНЕТО НА СЦЕНАТА РАМО ДО РАМО С МИЛЧО ЛЕВИЕВ? 
- Не, не мога да го кажа! Не мога да го опиша! Това е невероятно предизвикателство. Преди първия ни концерт се опитах нещо съвсем бегло да репетирам. Явно Милчо си каза: "Тя ще се справи!" И направихма малка репетиция за уточняване на тоналности и такива неща. А вечерта, когато трябваше да започне концертът, си казвам: "Ами сега, какво ще стане, какво ще правя?!" И се опитах да покажа това, на което съм способна. Цитирам думи на Милчо Левиев: То взе, че му хареса. И така започна всичко.  
КАК БЕШЕ РЕАЛИЗИРАН ПРОЕКТЪТ "СЪН"? 
- Първоначално това беше изцяло мой проект. Участието на Милчо Левиев дойде доста след това. Предложихме му, ако иска, да ми даде някоя своя песен и той го направи - песента влезе в проекта.  
КАЗВАТЕ, ЧЕ НЕ МОЖЕТЕ ДА СЕ НАРЕЧЕТЕ ДЖАЗПЕВИЦА... 
- Казвам това в смисъл, че не искам ограничения. Дори ако бях малко по-нескромна, щях да кажа - певицата Вики Алмазиду. Но съм скромен човек. Казвам - аз съм певица. Всичко останало е етикети. Започнала съм, слушайки Бийтълс, рок, Милчо Левиев, Стиви Уондър, фънквълната... Минах през толкова стилове. Дори преподавайки, стигнах до мои ученици, които се интересуваха от музика хаос, хеви метъл, от рап... и трябваше да зная от всичко това, за да мога да им помагам. И помагайки, и слушайки, явно съм се влияла от всичко. Така че как бих могла днес да кажа, че съм чисто джазова певица?! Когато съм на маса, пия от най-скъпата ракия, ям от най-хубавата салата, тогава как бих могла да бъда идеална джазпевица. На идеалната джазпевица е било забранено да влиза в клуба, в който пее, защото е черна, а там е забранено за черни. Веднъж в Гърция при неправилно паркиране взеха номерата на колата ми и отидох до училището, в което преподавам, с такси. Това е доказателство, че в този смисъл не мога да бъда истинска джазова певица - в противен случай бих се качила на моята кола без номера. Влизайки в стаята, крещях: Каква джазова певица съм, след като дойдох на работа с такси. Децата ме питаха каква връзка има това?! Има, разбира се?! Всичко това е една друга екселерация. 
Младите музиканти трябва поне малко да се опитат да подражават на Милчо Левиев, който можеше много отдавна, и то суперсполучливо да тръгне към много по-комерсиална кариера. Сигурно в историята на джазовите музиканти той е от единиците, които си вадят хляба цял живот с джаз. Това е уникално. Най-големият лукс в днешно време е да правиш това, което искаш! Ние сме си го позволили и сме щастливи хора. 
 А ПОСЛАНИЕТО КЪМ ПУБЛИКАТА? 
- Думите са твърде груб амбалаж за нас, музикантите.  
ВИКИ, КОГАТО ВИ ПРЕДСТАВЯТ НА СЦЕНАТА, КАЗВАТ: ВИКИ АЛМАЗИДУ - БЪЛГАРИЯ, А НЕ ГЪРЦИЯ. ЗАЩО? 
- Защото няма Балкания.  
ДОКЪДЕ Е ГРАНИЦАТА МЕЖДУ ПЕВИЦАТА, ТВОРЕЦА И ПРЕПОДАВАТЕЛЯ ВИКИ АЛМАЗИДУ? 
- Творецът е навсякъде. Певицата Вики също е навсякъде. Музиката е нашият изразен език. Това е, което мога да правя. Ценното е, че съм певица, но и рисувам. Имам много сполучлив портрет на Милчо Левиев. Засега рисувам с пастели, с въглен, с моливи, акварел. Маслените бои малко ме стъписват. Харесвам много цветовете, нюансите на черно-бялото.  
ТОВА НОВ НАЧИН ЗА ПРЕОТКРИВАНЕ НА ЧОВЕКА ВИКИ ЛИ Е? 
- Не, това е допълване на изразяването. Говорили сме за издаването на продукт, в който да има и песните, и стиховете, и картините ми. Всички преживявания около съвместните ми изяви с Милчо Левиев страшно ме вдъхновяват. 
