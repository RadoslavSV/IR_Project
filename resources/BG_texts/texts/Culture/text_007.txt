ВЕЧЕ 53 ГОДИНИ ТОЗИ ФЕСТИВАЛ ИЗПЪЛНЯВА ГОЛЯМАТА СИ СОЦИОКУЛТУРНА МИСИЯ В ДНЕШНИЯ ОТНОВО НАПРЕГНАТ СВЯТ 


БЕРЛИНСКИЯТ кинофестивал винаги е бил един от най-мащабните, най-важните и влиятелни форуми на световното кино, които дават оценка за текущото му състояние и до голяма степен определят насоките за по-нататъшното му развитие. Още от създаването си в следвоенна Западна Германия през 1950 г. Берлинале поема функцията на истински културен мост между Запада и Изтока, дава авторитетна трибуна на редица филми от целия свят, в това число и на съществуващите тогава млади социалистически кинематографии. 
С годините програмата на фестивала се разширява и актуализира, покрива и непознати дотогава азиатски, латиноамерикански и африкански кинотеритории, обособява самостоятелна секция "Форум на младото кино", през чиито селекции през годините са преминали практически всички големи и признати таланти днес. Така Берлин се утвърждава като един от четирите най-авторитетни фестивала от категория "А" заедно с Кан, Венеция и Торонто. Поради това дори само присъствието в програмите на Берлинале е вече знак за повишено внимание, а неговите награди - известните златни и сребърни мечки - висше отличие, което поставя даден филм или автор заслужено в аналите на съвременното кино. 
Новото 53-о издание на фестивала потвърди тези негови характеристики, като естествено добави и нови, а пък и ги ситуира в конкретната текуща обстановка. Сегашният директор на фестивала - изключително опитният киномениджър и допреди 2 години финансов шеф на кинопарите в провинция Северен Рейн-Вестфалия г-н Дитер Кослик, организира Берлинале за втори път и вече се долавят амбициозните резултати за 
 
ЕСТЕСТВЕНО ОБНОВЛЕНИЕ НА ФЕСТИВАЛА 
Основната му задача да представи най-доброто от днешното световно кино е постигната. Дори само сухата статистика потвърждава това впечатление: над 300 филма от 43 страни от всички континенти; изключително разнообразие на теми, идейни насоки, своеобразни авторски почерци и стилове; внимание към новите дигитални технологии; специална грижа към утрешния ден на киното с организирания за първи път "лагер на талантите" - нещо като огромен уъркшоп с 500 /!/ участници от всички кинопрофесии: сценаристи, режисьори, оператори, актьори. И всичко това в условията на усложнена икономическа ситуация в Германия и кризата около Ирак. 
Разбира се, тази конкретна политико-икономическа ситуация като че ли няма пряко отношение към 11-те фестивални дни, които поне за гостите са 
 
СВОЕОБРАЗЕН КИНООАЗИС 
Впрочем за първи път фестивалът е съкратен с 1 ден поради чувствителни бюджетни затруднения въпреки могъщите спонсори Л'Ореал, Фолксваген, Луфтханза, Сони и много други. Но на практика тази обстановка и особено най-горещата политическа тема - Ирак, се намесиха много сериозно в обичайните професионални разговори из кинозалите, в работните форуми на фестивала, пресконференциите и всекидневните коментари между хилядите кинаджии от цял свят. Ето защо не е случайно, че в конкурсната програма от 22 заглавия се обособи самостоятелна тематична подгрупа филми за трафика на хора "Изток - Запад", който наистина е една от доминантите през последните години. Дори най-главният приз "Златна мечка" за филма от Великобритания "В този свят" на реж. Майкъл Уинтърботъм издава нагласата на журито /председател - канадският режисьор от арменски произход Атом Егоян/ за 
 
ИЗВЕСТНО ПОЛИТИЗИРАНЕ НА НАГРАДАТА 
Не че филмът не е добър - напротив, той е потресаващ, суров и същевременно топъл разказ за съдбата на 2 афгански деца през нелегалния трафик от родината им до Лондон. При това режисьорът е намерил верен полудокументален стил /непрофесионални изпълнители, снимки с дигитална камера/, вложил е много публицистична страст в екранния разказ. Но все пак в артистичното състезание с друг един британски филм - "Часовете" на реж. Стивън Долдри /за живота на писателката Вирджиния Уулф и влиянието на нейните книги върху няколко поколения читателки/, филмът на Уинтърботъм отстъпва. При това и един немски филм /"Далечни светлини", реж. Ханс-Кристиян Шмид) разработва много успешно същата тема - украински бежанци на полско-немската граница, както и словенският "Резервни части" /реж. Дамян Козоле/ се занимава с трафика на хора - донори на човешки органи. Докато филми от категорията на "Часовете" се интересуват от дълбоките психологически мотиви в индивидуалното поведение, съсредоточават вниманието си именно към частния случай, чрез който търсят ненатрапчиви обобщения за човека и неговия статут в обществото. 
 
ОСОБЕНО ПЕРФИДЕН В ТЕЗИ ТЪРСЕНИЯ 
е отново французинът Патрис Шеро, който преди две години триумфира със "Златна мечка" за "Интимност", а сега заслужи "Сребърна мечка" за режисура с филма си "Неговият брат" - много прецизен психологически етюд за човека на ръба на смъртта, когато тялото умира, а духът има потребност да си обясни тази /не/логична безизходица. Но докато Шеро работи в гамата на дълбоката депресия с гъсти тъмни краски, то другата "Сребърна мечка" за филм отиде у авторите на "Адаптация" тъкмо заради обратната гледна точка към индивидуалното съзнание. Режисьорът Спайк Джоунс и особено сценаристът Чарли Кауфман /все повече внимание трябва да обръщаме на този много талантлив кинописател/ с умна и изобретателна игра на раздвоеното съзнание възлагат на актьора Никълъс Кейдж увлекателната авантюра неговият персонаж да преодолява себе си в амбициите за личностна реализация. Впрочем "Адаптация" има 5 номинации за "Оскар", в т. ч. и за сценарий, така че Чарли Кауфман след номинацията си за "Да бъдеш Джон Малкович" е отново пред очакване. 
Берлинале както винаги дава гостоприемен екран на много американски филми тъкмо в дните на номинациите за "Оскар"и по този начин 
 
ПОДПЛАТЯВА ШАНСОВЕТЕ ИМ 
в предстоящата финална борба на 23 март. Но и сега наред с шестте американски филма в официалната програма свое място намериха както някои интересни европейски творби, така и филми от Азия. Трябва да се открои преди всичко немският филм "Гуд бай, Ленин" /награда "Синият ангел" за най-добър европейски филм/ на режисьора Волфганг Бекер, който е разказ за дългото и мъчително сбогуване с комунизма в бившата ГДР, като при това е намерен великолепен сюжет с елегантно чувство за хумор. По подобен начин в програмата стоеше и китайският филм "Глуха шахта" /реж. Ли Ян/, който пък успява в стил "миньорски реализъм" да поднесе дълбоко човечен разказ за малките хора в огромната страна. 
Невъзможно е в броени вестникарски редове да се побере един огромен кинофестивал. По-същественото обаче е да се открои общото впечатление, че Берлинале вече 53 години успява да поддържа много високо равнище на своите филмови програми и така да изпълнява и по-голямата си социокултурна мисия в днешния отново напрегнат свят. 
