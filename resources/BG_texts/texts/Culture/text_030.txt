История на графиката в СБХ
                  Най-известните ни творци в жанра от средното поколение 
                  наредиха творби, рисувани през последните 20 години
                  Елена Кръстева
                  Четирима от най-известните ни графици наредиха от вчера творби 
                  в салона на СБХ на "Шипка" 6. Стоимен Стоилов, Захари Каменов, 
                  Иван Димов и Стоян Цанев се представят в изложбата, наречена 
                  "Доближаване" с по 15 графики. Експозицията продължава до 17 
                  януари.
                  Сюжети от митологията, портрети на хора, изображения на луни, 
                  коне, птици и козли, излезли сякаш от фантастична приказка 
                  надничат от стените на залата, поместила експозицията. 
                  Погледът се спира ту върху Ева и нейната ябълка, ту върху 
                  Пандора и прословутата й кутия, за да попадне на полетял ангел 
                  или в черен лабиринт.

                        "Полетът на ангела" - III част на Иван Димов е сред 
                        хитовете на експозицията "Доближаване".
                        Снимки: Архив "Монитор"

                  Всички творби са рисувани през последните 20 години и придават 
                  на 
                  сбирката ретроспективен характер. И четиримата художници са 
                  родени по едно и също време - някъде през 40-те години. "Това 
                  са автори от най-талантливото ни поколение художници. Те 
                  изградиха облика на националната ни графична школа през 
                  годините", казаха Албена Спасова и Весела Ножарова, кураторки 
                  на изложбата. Идеята на организаторите е да доближат 
                  авторите в пространството. Четиримата художници живеят и 
                  работят на различни места. Само Димов и Каменов творят в 
                  София, варненецът Стоимен Стоилов отдавна събира лаврите във 
                  Виена, а Стоян Цанев черпи вдъхновение от Бургас. Мотото обаче 
                  има и преносен смисъл - "Доближаваме и зрителя с произведения, 
                  създадени през различни десетилетия и отразяващи творческите 
                  търсения на авторите", добавя Ножарова.
                  Организаторите на изложбата от СБХ и "Евробанк" смятат, че 
                  всяка от представяните творби е отбелязала върхов момент в 
                  кариерата на графиците.
                  Стоимен Стоилов впечатлява публиката с циклите си "Съвременна 
                  митология" и "Могъщество". Някои от графиките му от цикъла 
                  "Бестиарии" пък са съвсем уникални, защото през 1998 година 
                  пожар опустошил ателието му във Виена.


                        Иван Димов смята, че хората у нас нямат отношение към 
                        изкуството на графиката.

                  Захари Каменов пък интригува зрителите с техниката на сухата 
                  игла, умело демонстрирана в работите му. Творбите му "Скок", 
                  "Майка", "Луна и цвете" и "Брегът" са сред най-въздействащите 
                  в цялата колекция "Доближаване". 
                  Трудно може да се очертае обща тенденция, валидна за всичките 
                  4 участници в изложбата. Авторите се различават не само по 
                  тематиката, но и по начина си на работа. Прави впечатление 
                  обаче, стремежът към оцветяване на графиките. Докато творбите, 
                  създадени преди 20 години са изцяло в черно и бяло, то тези 
                  рисувани в последно време са цветни. "Тази тенденция е валидна 
                  въобще за графиката по света", смята Иван Димов. Той припомня 
                  на ценителите циклите си "Бавно време", "Носталгия", "Полетът 
                  на ангела". Всички те се отличават с голямо разнообразие на 
                  цветовете и с типичните за Иван Димов образи и впечатления от 
                  селото. Четвъртият участник в експозицията Стоян Цанев пък 
                  изследва съня, докосването и духа на свети Антоний в графики 
                  със съответните заглавия.
                  Покрай изложбата художниците се вълнуват и около бъдещето на 
                  графичния жанр въобще. "Въпреки, че този тип произведения на 
                  изкуството са много пъти по-евтини от живописните платна, в 
                  България няма пазар на графиките", коментира Иван Димов. 
                  Според него те са по-трудно разбираеми за хората. "Българинът 
                  предпочита да си окачи у дома пейзажче с рекичка, отколкото 
                  графика, колкото и ценна да е тя", обобщава наблюденията си 
                  художникът. 
