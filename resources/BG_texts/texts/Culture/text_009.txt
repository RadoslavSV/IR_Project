
                  Кевин Спейси и Анет Бенинг фаворити за актьорски награди
                  “Американски прелести” има най-много номинации от Гилдията на 
                  артистите
                  Кевин Спейси и Анет Бенинг се очертават като основни фаворити 
                  за актьорските оскари тази пролет, след като миналата вечер 
                  получиха и номинации от Гилдията на артистите в САЩ, предаде 
                  Асошиейтед прес. Двамата са титуляри в мрачната сатира за 
                  лицемерието в едно средностатистическо семейство “Американски 
                  прелести”, която вече се върти предпремиерно в някои наши 
                  киносалони. Филмът на британския дебютант Сам Мендес е смятан 
                  за фаворит в почти всички категории на киноакадемията, която 
                  ще обяви номинациите си на 15 февруари.

                        Кевин Спейси и Анет Бенинг са сред фаворитите за 
                        актьорски оскари, след като бяха номинирани за наградите 
                        на артистичната гилдия в САЩ.
                        СНИМКА: СЪНИ ФИЛМС

                  Спейси, който има в колекцията си “Оскар” за второстепенна 
                  роля с “Обичайните заподозрени”, прави феноменална роля като 
                  застрашен от уволнение американец, който се влюбва в 
                  съученичка на невръстната си дъщеря.
                  Съпругата на Уорън Бийти Анет Бенинг, която скоро очаква 
                  четвърто дете от него, досега не е имала значима актьорска 
                  награда или номинация. В “Американски прелести” тя играе 
                  съпруга-невротичка с мания за перфекционизъм и опустошена 
                  душа. 
                  С номинация от актьорската гилдия е и изпълнителят на 
                  поддържаща роля Крис Купър. Кандидат за награда е и 
                  артистичният ансамбъл на филма като цяло.
                  Една номинация по-малко има друга продукция, спрягана и като 
                  фаворит за оскарите – “Да бъдеш Джон Малкович”. Актьорската 
                  гилдия е отличила поддържащите роли на Камерън Диас и Катрийн 
                  Кийнър, както и цялостния артистичен екип.
                  Конкуренти на Кевин Спейси за най-добър актьор са Ръсъл Кроу 
                  от “Вътрешен човек”, Дензъл Уошингтън от “Урагана” и Джим Кери 
                  от “Човек на Луната”. С Анет Бенинг за статуетка ще се 
                  състезават Мерил Стрийп от “Музика на сърцето”, Джулиан Муур 
                  от “Краят на една връзка”, Хилари Суонк от “Момчетата никога 
                  не плачат” и англичанката Джанет Мактиър от “Тumbleweeds”.
                  Номинациите и наградите на Актьорската гилдия в САЩ са един от 
                  сигурните индикатори кой ще бъде фаворит за академичните 
                  статуетки. Съгласно правилата, кандидатурите за “Оскар” се 
                  определят от членовете на киноакадемията в съответните раздели 
                  – артистите номинират артисти, режисьорите – режисьори и т.н., 
                  а всички заедно – филмите на годината.

