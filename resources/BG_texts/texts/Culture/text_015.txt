
                  Тези, за които всички говорят
                  Жана Моро със "Златна мечка" в Берлин
                  Френската филмова актриса Жана Моро ще бъде отличена с 
                  голямата награда за цялостно творчество на престижния 
                  кинофестивал в Берлин, съобщи АП. Тя ще получи "Златната 
                  мечка" на откриването на юбилейното петдесето издание на 
                  прегледа. По време на филмовото събитие в немската столица от 
                  9 до 20 февруари ще има и ретроспекция на творчеството на Моро.
                  Голям купон за Ивановден гласят Славков и Тенев
                  Иван Тенев, известен повече като Агенция Тенев, и олимпиецът 
                  Иван Славков ще вдигнат грандиозен купон утре по случай 
                  именния си ден. Партито ще се състои в бившия Клуб на банкера 
                  на столичната ул. "Ивайло", съобщи агенция Балкан. Светският 
                  хроникьор Тенев обещава да почерпи гостите си индустриални 
                  количества марково червено вино. 
                  Бившата съпруга на текстописеца - Кристина Димитрова, ще 
                  придаде необходимия светски блясък на партито, но още не е 
                  решила дали ще пее или само ще се забавлява. "С Батето сме се 
                  разбрали да започнем отбелязването на имения ни ден по мъжки - 
                  с лека почерпка още в 10.00 ч. сутринта на 7 януари в 
                  централата на БОК в София, а вечерта ще бъде истинската 
                  кулминация на празника ни", уточни Иван Тенев. На 12 януари 
                  светският хроникьор ще отлети за Ню Йорк в компанията на 
                  бившата си жена Кристина Димитрова и Орлин Горанов, които са 
                  поканени да изнесат серия концерти пред българската общност в 
                  Чикаго, Бостън, Орландо, Лос Анджелис и Лас Вегас. 
                  "Нова работа" от баницата за кмета на Добрич
                  Добричкият кмет Лъчезар Росенов изтеглил "Нова работа" от 
                  новогодишната баница с късметите, съобщи самият градоначалник 
                  пред агенция Балкан. Инж. Росенов празнувал с приятели от 
                  фирмата си "ЕОС", с които се събирал по традиция. Късметът 
                  истински изненадал управника и той не посмял да го оповести на 
                  всеослушание. Обяснението му е, че не искал да зарадва 
                  преждевременно враговете си.
                  Уорън Бийти се отказва от Белия дом


                  Звездата от "Сенаторът" и "Бъгси" Уорън Бийти се отказа 
                  официално от надпреварата за президентските избори в 
                  Съединените щати в края на годината. Съпругът на Анет Бенинг 
                  решил да изчака 4 години до следващата битка за Белия дом. 
                  Тогава според него той ще има повече шансове реално да 
                  постигне висок резултат, а и според неговия щаб икономиката на 
                  САЩ ще може да си позволи повече социални разходи, на които 
                  Бийти държал изключително много.
                  Той и жена му позираха за корицата на списание "Венити Феър". 
                  Двамата чакат четвъртото си дете през април.
                  Елвис - звезда на века
                  Легендарният Елвис Пресли е звезда на века, според читателите 
                  на популярното американско списание "ТV Guide". По този повод 
                  кралят на рокендрола е и първото лице от корицата на изданието 
                  за 2000-та година. Певецът с кадифен тембър печели убедително 
                  пред конкуренти като Мерилин Монро, Майкъл Джексън и Мадона.



