"Чикаго" получи "фатални" 13 номинации за "Оскар"

Рене Зелуегър вече получи "Златен глобус" за бляскавата си роля в "Чикаго". Снимка: "Мирамакс филмс"  
 
Във вторник в Лос Анджелис бяха официално обявени номинираните за наградата на Американската киноакадемия "Оскар". Както съобщава агенция "Асошиейтед прес", водач по броя номинации е мюзикълът "Чикаго"с 13 номинации. "Бандите на Ню Йорк" на режисьора Мартин Скорсезе се състезава в десет категории. 
Екранизацията на знаменития бродуейски мюзикъл "Чикаго" беше удостоена със "Златен глобус" в общо три категории: "Най-добър филм на годината" (в жанра комедия-мюзикъл), "Най-добър актьор" и "Най-добра актриса". При жените беше отличена Рене Зелуегър, изиграла страстната Рокси Харт. Героинята убива в пристъп на ревност своя приятел. Най-добър актьор пък тогава стана Ричард Гиър за ролята на адвоката Били Флин, който защищава Рокси и нейната "съучастница" Велма Кели (Катрин Зита-Джоунс), която по подобен начин се отървава от съпруга си. Церемонията по връчване на "Златните глобуси" обикновено се разглежда като генерална репетиция на кулминацията в света на киното - церемонията по награждаване от Американската киноакадемия. Резултатите от гласуването за "Златен глобус" оказват влияние върху окончателния избор на лауреатите на "Оскар". 
Сред номинираните в категорията "Най-добър филм на годината" са: "Часовете" на Стивън Долдри, "Властелинът на пръстените: Двете кули" на Питър Джаксън, "Пианистът" на Роман Полански, "Чикаго" на Роб Маршал и "Бандите на Ню Йорк" на Скорсезе. 
За "Оскар" в категорията "Най-добър изпълнител на мъжка роля" ще се борят актьорите: Ейдриън Броди ("Пианистът"), Никълъс Кейдж ("Адаптация"), Майкъл Кейн ("Тихият американец"), Даниъл Дей Люис ("Бандите на Ню Йорк") и Джак Никълсън ("За Шмид"). 
"Оскар" в категорията "Най-добра изпълнителка на женска роля" могат да получат: Салма Хайек ("Фрида"), Никол Кидман ("Часове"), Дайън Лейн ("Изневяра"), Джулиан Мур ("Далече от рая") и Рене Зелуегър ("Чикаго"). За фаворитка в надпреварата през тази година практически всички кинокритици смятаха Мерил Стрийп, но тя дори не попадна сред претендентките. Все пак Стрийп е номинирана в категорията "Най-добра поддържаща женска роля" за участието си във филма "Адаптация". Нейни съпернички тук ще бъдат Катрин Зита-Джоунс, Кати Бейтс и Джулиан Мур. Мерил Стрийп, която малко преди обявяването на резултатите от надпреварата по номинациите обвини церемонията в подобие на политическа кампания със същите съмнителни методи на постигане на желания резултат, беше номинирана за "Оскар" за 13-ти път. Така Мерил Стрийп постави рекорд по брой кандидатури за престижната награда. Катрин Хепбърн с 12 номинации заема второто място в тази класация. За първи път Мерил Стрийп претендира за "Оскар" през 1978 година за ролята си във филма "Ловец на елени". Само след година тя получи "Оскар" за филма "Крамер срещу Крамер", а през 1983 година й връчиха втора статуетка за ролята й в "Изборът на Софи". 
Още един велик актьор през тази година стана рекордьор. По-често от кандидатурата на Джак Никълсън за "Оскар" не е издигана ничия друга. 
В списъка на най-добрите режисьори за 2002 година се оказаха: Роб Маршал, Мартин Скорсезе, Стивън Долдри, Роман Полански и Педро Алмодовар (за филма си "Поговори с нея"). Сред претендентите за престижната награда в категорията "Най-добър чуждоезичен филм" са: "Престъплението на отец Амаро" (Еl Сrimen del Рadre Аmaro) на мексиканския режисьор Карлос Карера, "Герой" (Нero) на китаеца Цзян Юмо, "Мъжът без минало" (Тhe Мan Without Рast) на Аки Каурисмяки, "Никъде в Африка" (Nowhere in Аfrica) на немската режисьорка Каролин Линк, Zus&Zo на холандката Паула ван дер Ост. 
Юбилейната 75-та церемония по връчване на наградите е насрочена за 23 март в Лос Анджелис. 
