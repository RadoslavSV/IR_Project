Поетът Любомир Левчев: Ох, не ми се говори
                  БОРИСЛАВА РАДОЕВА
                  - Г-н Левчев, защо не се изказвате на тази дискусия?
                  - Слушам. Интересно ми е. Радвам се, че не се политизира 
                  темата, която се дискутира, хората мислят. Тревожат се 
                  интелектуалците - това е положително явление.
                  - Вие тревожите ли се?
                  - Тревожен съм. За състоянието на културата… не, това не е 
                  хубава дума. Аз всъщност за България се тревожа, за вас 
                  младите. Ох, не ми се говори… Но като чета вашия вестник, се 
                  успокоявам. Има свободни хора в България.
                  - Мислите ли, че има богати хора, които ще дадат пари за 
                  изкуство?
                  - По-рано бяха по-склонни. Купуваха картини, скулптури, 
                  антики, но тогава парите им бяха по-лесни. Сега и тези хора, 
                  бизнесмените, се грижат за оцеляването си.
                  - Какъв е пътят?
                  - Знаете ли, преди години издавах едно списание и го нарекох 
                  “За изящна словесност, изкуство и бизнес”. Тогава приятели ми 
                  казаха: “Какво е това бе - “изкуство и бизнес” - как така?”. А 
                  то това е пътят. Видя се вече. В момента обаче се плаша от 
                  нереалното съчетание на тези думи. Празно е.

                        Финансистът Емил Хърсев: Има нужда от промяна във властта
                        БОРИСЛАВА РАДОЕВА
                        - Г-н Хърсев, Вие по каква работа сте тук?
                        - Как по каква? Слушам. Не ги разбирам проблемите и 
                        затова дойдох като представител на движението “Св. 
                        Георги Софийски”.
                        - Като финансист можете ли да дадете съвет на властите 
                        по финансовите проблеми на културата?
                        - Не. С властимащите няма какво да говоря. Има 
                        парламент, има преса - това са по-преките пътища. Нали 
                        сами виждате драстичната разликата между творци и 
                        чиновници. Какво да обяснявам на властимащи…
                        - Кой може да помогне?
                        - Хората трябва да си изберат властници, които да 
                        познават проблемите на културата. Има нужда от промяна 
                        във властта. Сегашната не е в състояние да разбере 
                        проблемите.

                        Депутатът от ОНС Димитър Луджев: Една трета от парите на 
                        културното министерство отидоха за ликвидации
                        БОРИСЛАВА РАДОЕВА
                        - Г-н Луджев, какво ще предложите в парламента във 
                        връзка с това, което хората на изкуството обсъждаха днес 
                        (вчера – б.р.)?
                        - Ще подготвя 2-3 предложения до парламента. През 
                        1997-98 г. предложих да падне ДДС-то за преса, книги, 
                        както е навсякъде по света. Не го приеха. Пак обаче ще 
                        го предложа. Също и изменение на закона в частта за 
                        здравните осигуровки и застраховането, което плащат 
                        онези, които взимат хонорари за авторство. Ами така 
                        близо 40% от приходите на тези хора изчезват.
                        - Ще попитате ли нещо културното министерство?
                        - По-скоро ще настоявам за ясен разчет на бюджета - да 
                        се знае колко пари къде отиват. Защото една трета от 
                        парите на културното министерство отидоха за ликвидации 
                        - на театри, на училища. Това е чудовищно. Необходима е 
                        и фондова система - фондовете взимат решения за 
                        субсидиране.
                        - Как си обяснявате отсъствието на културната министърка 
                        Москова от дискусията за бъдещето на културата?
                        - Аз се зарадвах, че дойдоха много хора от културното 
                        министерство, макар че някои от тях, които имаше какво 
                        да кажат, не се изказаха. А за Москова - явно не се 
                        чувства уютно на такива места.
