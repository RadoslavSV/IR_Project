Председателят на Летен театрален университет Златко Гулеков: 
                  Зависимостта от чиновниците е чудовищна
                  ДИЛЯНА ДИНЧЕВА
                  - Г-н Гулеков, не е ли вечна дискусията власт и култура?
                    Понятието “култура” включва много неща – изкуството, 
                    обществения живот, ритуалите, манталитета на различните 
                    слоеве от обществото, различните начини на общуване. За 
                    съжаление през последните 10 години политиката на държавата 
                    в областта на културата е по-скоро тя да оцелява, а не да се 
                    развива и ако тя се развива, е въпреки възможността на 
                    държавата да смени своите приоритети.


                  - Обществото или чиновниците не са готови за този дебат?
                  - Това е резултат от неспособността на обществото все още да 
                  узрее за това да критикува демократичните институции. Разбира 
                  се, става дума и за проблем с чиновниците, защото голяма част 
                  от културната администрация е възпитана по времето на 
                  тоталитарната държава.
                  - Говорихте за пазара на българската култура…
                  - Аз смятам, че в момента просто няма такъв пазар, защото няма 
                  условия, в които да съществува културният сектор, в които да 
                  се стимулира движението на човешки ресурс, продукти, услуги 
                  или идеи. Все още всички тези елементи съществуват разделени и 
                  това е така, защото този сектор е обеднял и все повече 
                  обеднява и това е неизбежно.
                  - В края на миналата седмица премиерът Костов се срещна с 
                  бизнесмени и обсъди с тях как да се помогне на българската 
                  култура. Помагат ли ви тези инициативи?
                  - Когато през 97-ма бяха изборите, г-н Костов имаше срещи с 
                  избирателите и на една такава аз му зададох въпроса какво 
                  смята по отношение на културната политика и той тогава каза, 
                  че не е необходимо държавата да прави каквото и да било. 
                  Артистите и творците са свободни да направят, каквото си 
                  искат. По принцип е прав, защото държавата не трябва да се 
                  намесва в личните послания на творците, но все пак нейна 
                  отговорност е да създава условия и то основани на демократични 
                  принципи. 
                  - А Министерството на културата?
                  - То за 10 години преживя седем-осем промени и живее в един 
                  постоянен страх за своето оцеляване. Следователно политиката, 
                  която може да има тази институция не може да бъде нищо друго, 
                  освен поведението на пожарна команда. 
                  - Интелектуалците са се капсулирали, казват бизнесмените.
                  - Не могат да не се капсулират при положение, че 10 години 
                  разчитат на подаяние, независимо дали от приятели бизнесмени 
                  или от държавата. Отношението на министерството към самите 
                  културни организации е много високомерно. Зависимостта на 
                  директорите на културните институти от чиновниците е 
                  чудовищна. Те живеят в постоянния страх от това дали ще 
                  удовлетворят началниците си.
