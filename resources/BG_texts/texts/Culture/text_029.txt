10 номинации “Грами” за Карлос Сантана 
                  Соул-групата “Ти Ел Си” е другият голям фаворит за 
                  грамофончетата, които ще се връчват на 23 февруари
                  ГЕОРГИ НЕДЕЛЧЕВ
                  Рокветеранът Карлос Сантана, който досега редовно бе 
                  пренебрегван от американската звукозаписна академия, е 
                  тазгодишният основен фаворит за наградите “Грами”. 
                  Китаристът-виртуоз има 10 номинации, в това число в 
                  най-важните категории, за грамофончетата, които ще се раздават 
                  в Лос Анжелис на 23 февруари.

                        Лидерът на едноименната група Карлос Сантана досега 
                        имаше само една второстепенна награда “Грами", а сега 
                        вече е номиниран за цели 10 наведнъж.
                        СНИМКИ: АП, АРХИВ МОНИТОР

                  В 30-годишната си кариера Сантана има само едно такова отличие 
                  – във второстепенния раздел за рок-инструментал през 1988-а. 
                  Сега той може да вземе статуетка за албум, рокалбум, запис и 
                  песен на годината със своята продукция "Supernatural" и 
                  хит-сингълът от нея "Smooth". Парчето е изпълнено в дует с 
                  вокалиста на модерната рокбанда “Мачбокс 20” Роб Томас. За 
                  награда е номинирано и съвместното изпълнение на Сантана с 
                  Ерик Клептън "Тhe Сalling" – в категорията най-добър 
                  рок-инструментал. "Рut Your Lights Оn" с рапера Еверласт пък е 
                  кандидат за най-добро рок-парче на дует или група. Почти 
                  целият албум на Сантана е съставен от съвместни изпълнения със 
                  съвременни поп- и рокзвезди, сред които личат и имената на 
                  Ийгъл Ай Чери, Лорин Хил, Уайклийф Джийн, Дейв Матюс.


                        Соул-триото "Ти Ел Си” бе отличено с "Грами” и за своя 
                        албум от 1995 г. "Сrazysexycool" – едно от 
                        най-продаваните заглавия в черната поп-музика на всички 
                        времена.

                  Другите големи фаворити на церемонията ще бъдат тъмнокожите 
                  певици от соултриото “Ти Ел Си”. Те имат общо 6 номинации за 
                  своя актуален албум "Fanmail" и хитовете "Unpretty" и "No 
                  Scrubs". С доста кандидатури са и “Бекстрийт Бойс”, Уитни 
                  Хюстън, “Дикси Чикс”, Шер и Рики Мартин.
                  Европейските изпълнители по традиция са слабо застъпени сред 
                  номинираните. Един от тях е Стинг с "Вrand New Day" в 
                  категорията за поп-албум. Английският диджей Фатбой Слим е 
                  кандидат за най-добър денс-запис и най-добро алтернативно 
                  изпълнение. 
                  Наградите “Грами” ще бъдат раздадени за 42-и път в цели 98 
                  категории. Една част от тях отличават композиторите, друга – 
                  продуцентите, а трета – самите изпълнители. Това обяснява и 
                  повтарянето на едни и същи изпълнения в различните раздели.

                        30 ГОДИНИ ПО-КЪСНО
                        Звездата на Карлос Сантана изгрява на рок-фестивала в 
                        Уудсток през 1969-а, когато слабичкият китарист 
                        впечатлява многохилядната публика със своята уникална 
                        техника на свирене. Той основава своята едноименна група 
                        през 1967-а в латиноамериканския квартал на Сан 
                        Франциско. Соловите му изяви като китарист датират от 
                        1972-а. Един от най-успешните му албуми е "Аbraxas" от 
                        края на 1970-а, който само в САЩ е продаден в над 4 
                        милиона копия.
                        В богатата си кариера Карлос Сантана има съвместни изяви 
                        с джаз-корифеи като Джон Маклафлин, Стенли Кларк, Алис 
                        Колтрейн, Дейвид Холанд и други.

                        ПО-ВАЖНИТЕ НОМИНАЦИИ
                        Запис на годината 
                        "I Want It Тhat Way" - Вackstreet Вoys
                        "Вelieve" - Сher
                        "Livin' La Vida Loca" - Ricky Мartin
                        "Smooth" - Santana
                        "No Scrubs" - ТLС

                        Албум на годината
                        "Мillennium" - Вackstreet Вoys
                        "Fly" - Dixie Сhicks 
                        "When I Look in Your Еyes" - Diana Кrall
                        "Supernatural" - Santana
                        "Fanmail" - ТLС
                        Песен на годината
                        "I Want It Тhat Way" - Аndreas Сarlsson and Мax Мartin 
                        (Вackstreet Вoys)
                        "Livin' La Vida Loca" - Desmond Сhild and Robi Rosa 
                        (Ricky Мartin)
                        "Smooth" - Itaal Shur and Rob Тhomas (Santana Featuring 
                        Rob Тhomas)
                        "Unpretty" - Dallas Аustin and Тionne "Т-Вoz" Watkins 
                        (ТLС)
                        "You've Got А Way" - Robert John "Мutt" Lange and Shania 
                        Тwain (Shania Тwain)

                        Дебют
                        Кристина Агилера
                        Мейси Грей
                        “Кид Рок”
                        Бритни Спиърс
                        Сюзан Тедески


