И информациите за ментета станаха менте

Оригинали или ментета са шедьоврите на стари майстори в царската резиденция в с. Баня, продължават да се питат колекционери и арт специалисти. Страшен смут предизвика гръмналата сензация, че картините в къщата са били подменени. Ведомството на Москова веднага се отчете, като заяви, че е 
назначило комисия, която ще тръгне по следите на изчезналите творби. Докато не се намеси пресслужбата на царя, откъдето съобщиха, че творбите са си оригинали. И така информацията за ментета се оказа чисто менте. Така бъркотията в държавата стана пълна. Досега беше нормално да ти пробутват фалшификата като оригинал. Оказа се обаче, че и обратното е възможно. Преди време например няколко видни професори траколози, сред които Александър Фол и Иван Маразов бяха обвинени в некомпетентност и далавераджийство. Академичните хора бяха набедени, че са посъветвали Националния исторически музей да закупи фалшиви антични предмети. И този случай си остана обвит в мъгла и в крайна сметка никой не разбра кой лъже. Още по-преди синът на гениалния български художник Ненко Балкански се оплака, че в изложба в Художествената галерия също са били показани фалшификати на татко му. От НХГ отрекоха, наследниците на зографа не се отметнаха от думите си. И случаят бе забравен. Колекционери писнаха, че ги пързалят и на най-престижните търгове, като им пробутват перфектно изработени копия на големите майстори. Говори се дори, че в сбирката на небеизвестния Гриша Ганчев също са се промъкнали ментета на гениалния Златю Бояджиев. Вече и децата в страната знаят, че иманяри копаят тонове земя, за да измъкват от недрата безценни уникати от древни времена. След което шедьоврите напускат страната по добре разработени канали. И на тяхно място се появяват ментета. Друг е въпросът какво се случва с останалите в държавата оригинали. Безценни истински портрети и пейзажи в НХГ гният, наблъскани в ъглите на царския дворец, чийто покрив от години капе. Неотдавна се оказа, че в галерията в Добрич е толкова студено, та платната са се напукали от минусовите температури. Тогава се родила идеята в част от сградата да се настани следствената служба, за да се осигурят средства за отопление. Идеята обаче бързо бе забравена, тъй като бе преценено, че мразовитата обстановка е непоносима дори за затворници. То май излиза, че е по-добре ценните картини или античните предмети наистина да бъдат откраднати, та да попаднат в  сбирката на някой баровец. Той несъмнено ще се грижи за тях като за писани яйца. Редовно ще им бърше праха, ще ги реставрира и лъска. И ще ги охранява със СОТ, какъвто няма в нито една от къщите-музеи, някои от които са превърнати в складове за отпадъци. От други пък, като тази на Никола Танев, преди време посред бял ден бяха свити трийсетина платна. Те вече са се появили на колекционерския пазар, подшушнаха ценители. И сигурно вече красят стените на някоя луксозна вила или мезонет. Всичко показва, че не е далеч денят, когато в държавните галерии оригинали ще се срещат по-рядко, отколкото бели лястовици в Добруджа. Затова пък шедьоврите ще бъдат спасени от окончателно съсипване. Защото за всички е ясно, че изкуството в държавата е забутано в най-затънтеното кьоше. И с втръсналите приказки, че няма пари, се оправдават всевъзможни 
дивотии - липсата на талантливи филми и пиеси, провалът на фестивали, кражбата на уникати. А иначе, то няма как да се възхищаваме на оригинални картини, когато всекидневно се тровим с ракии-ментета, купуваме си фалшиви лифт карти, носим маркови дрехи-ментета. При това, пазаруваме с фалшиви пари. А както се оказа напоследък, и информациите за фалшификати, са си обикновен фалшификат. Което сигурно не е и толкова страшно - защото у нас май вече никой не знае кой е оригиналът. 
