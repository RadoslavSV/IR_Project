КИНО
                  Американско нашествие на “Берлинале”
                  Откриването е с новия филм на Вендерс, фаворит за “Златната 
                  мечка” е “Талантливият мистър Рипли”
                  ГЕОРГИ НЕДЕЛЧЕВ
                  Холивудското присъствие на Берлинския фестивал от година на 
                  година става все по-силно. В 50-ото издание на престижния 
                  форум, което се открива на 9 февруари, ще вземат участие някои 
                  от най-големите имена на американското кино. Тук ще бъде 
                  Оливър Стоун със своята сага за американския футбол "Всяка 
                  неделя”, където титуляр е Ал Пачино. Пристига и носителят на 
                  актьорски “Златен глобус” за миналата година Дензъл Уошингтън 
                  с биографичната драма “Урагана”. Чернокожият актьор не крие 
                  амбициите си да грабне “Оскар” с тази роля, но се надява и на 
                  “Сребърна мечка” от Берлинале. 

                        СНИМКИ: АП, АРХИВ МОНИТОР 
                        Китайската актриса Гонг Ли ще бъде председателка на 
                        журито на тазгодишното Берлинале.

                  На фестивала ще бъде представен и новият филм на Милош Форман 
                  “Човек на Луната” с Джим Кери, за който критиката в Америка 
                  изсипа куп суперлативи. Първата голяма роля на Леонардо Ди 
                  Каприо от две години насам – в екранизацията по култовия роман 
                  на Алекс Гарланд “Плажът”, ще има своята европейска премиера 
                  именно в Берлин. Всички тези заглавия ще се конкурират за 
                  най-важната награда на фестивала – “Златната мечка”.
                  Председателка на журито тази година е китайската актриса Гонг 
                  Ли (“Сбогом, спътнице моя”), а сред членовете на комисията е и 
                  полският режисьор Анджей Вайда.
                  Военният екшън “Трима крале”, с който Холивуд много се гордее, 
                  също ще бъде представен на тазгодишното Берлинале. Титуляр в 
                  него е Джордж Клуни. В “Потсдамер Плац”, където от тази година 
                  се премества кинофестивалът, ще бъде показана и новата 
                  интерпретация на Кенет Брана по Шекспир – “Напразни усилия на 
                  любовта”, която опитва да върне към живот позабравения жанр 
                  мюзикъл. Големи обсъждания отсега предизвиква искандалната 
                  творба “Американско психо”, която също ще се прожектира тук.
                  С най-голям интерес обаче се очакват филмът, с който ще бъде 
                  открито “Берлинале” – “Хотел за един милион долара” на Вим 
                  Вендерс, както и “Талантливият мистър Рипли” на Антъни Мингеля.
                  Новата творба на Вендерс (“Париж, Тексас”, “Криле на 
                  желанието”, “До края на света”) е с международен актьорски 
                  състав. Главните роли изпълняват холивудският ас Мел Гибсън и 
                  украинката Мила Йовович, позната от “Жана Д’Арк”, както и като 
                  вече бивша съпруга на Люк Бесон. Сценарият е писан по сюжет на 
                  лидера на ирландската група “Ю Ту” Боно Вокс. Действието се 
                  развива в Ел Ей през 2001 г. Гибсън играе федерален агент, 
                  който разследва убийството на сина на медиен магнат в 
                  долнопробен хотел. “За мене е чест да играя в 20-ия филм на 
                  Вим Вендерс в годината, когато той празнува 3 десетилетия в 
                  киното”, заяви титулярният актьор. “Хотел за един милион 
                  долара” вече е закупен за разпространение у нас от “Александра 
                  филмс”, но все още не се знае кога ще бъде българската му 
                  премиера.


                        Мел Гибсън и Мила Йовович в кадри от “Хотел за един 
                        милион долара” на Вим Вендерс, с който ще бъде открит 
                        50-ият кинофестивал в Берлин.




                  “Талантливият мистър Рипли” пък е един от най-възхваляваните 
                  филми от американската критика през последните месеци. Негов 
                  режисьор е Антъни Мингеля, чиято предишна творба е отрупаният 
                  с оскари “Английският пациент”. Главните роли са поверени на 
                  Мат Деймън, Гуинет Полтроу и наумелия Джъд Лоу. Според мнозина 
                  експерти именно това е и филмът-фаворит за “Златната мечка” 
                  тази година. Очаква се “Талантливият мистър Рипли” да получи 
                  поне няколко номинации за “Оскар” от американската 
                  киноакадемия, но едва ли ще успее да се окичи с някоя от 
                  статуетките в конкуренцията на “Американски прелести” и 
                  “Вътрешен човек”.
                  Миналата година на “Берлинале” триумфира военният епос на 
                  Терънс Малик “Тънка червена линия”. Той имаше и 7 номинации за 
                  “Оскар”, но не получи нито една статуетка, затова “Златната 
                  мечка” бе една добра утеха за филма.
                  На 11 февруари Берлинале ще чества актрисата Жана Моро. 
                  Легендата, снимала с имена като Трюфо, Антониони, Бунюел и 
                  Орсън Уелс ще получи почетна “Златна мечка” за цялостното си 
                  творчество.
                  Победителите в тазгодишния берлински фестивал, който повежда 
                  хорото на европейските кинофоруми през годината, ще станат 
                  известни на 20 февруари вечерта.

                        ЗА И ПРОТИВ

                  Клопка
                  За
                  Джанет Мейслин,
                  В.”Ню Йорк Таймс”
                  Забавният филм “Клопка” възвръща спомена за времената, когато 
                  да бъдеш крадец с вкус беше професия на честта за един герой 
                  от киното. Продукцията възражда това изкуство с привличането 
                  на звезда като Шон Конъри в ролята на Робърт Макдугъл. 

                        СНИМКА: МЕЙСТАР
                        Шон Конъри и Катрин Зита-Джоунс са звездите в актуалния 
                        за нашия видеопазар хит “Клопка”.

                  Когато героят среща Вирджиния Бейкър (Катрин Зита-Джоунс), 
                  най-красивата от всички застрахователни следователки, сюжетът 
                  ги запраща на неочаквани места и ги кара да вършат подвизи, за 
                  които едва ли са били тренирани.
                  Спойката и привличането между двама герои с толкова голяма 
                  разлика във възрастта на пръв поглед изглеждат нереални, но 
                  двамата актьори успяват да ни убедят, че това е възможно. Джон 
                  Амиел режисира със стил, познат ни от предишната негова 
                  продукция “Имитаторът”. Там също имаше ефектно представена 
                  игра на котка и мишка между героите.
                  Интересното в случая е, че крайна цел на Мак и Джин е не каса 
                  с банкноти, а компютър с уникална защита. В един от 
                  най-вълнуващите моменти героят на Конъри възкликва: “Това ли 
                  беше всичко? Какво стана с парите? Къде е добрата старомодна 
                  плячка?”
                  ПРОТИВ
                  Кен Милър,
                  Сп.”Ню Йорк Сити Сърч”
                  Попитайте когото и да е за най-подходящия актьор за ролята на 
                  застрахователен следовател – ще ви посочат я Уилиям Мейси от 
                  “Фарго”, я Бил Мъри. Но тъй като Шон Конъри е изпълнителен 
                  продуцент на “Клопка”, си е решил, че може да извика някой 
                  друг. Вместо мърморещ агент в сив костюм си е харесал Катрин 
                  Зита-Джоунс в клин от ликра. Хитро, нали? В “Клопка” Конъри е 
                  предимно продуцент, но е и актьор. Неговият герой е 
                  най-големият крадец на света, който живее в замък на брега на 
                  шотландско езеро. Скоро той образува тандем със 
                  застрахователката Джин и двамата извършват серия невероятни 
                  подвизи. Наемането на Зита-Джоунс след успеха й в “Маската на 
                  Зоро” е единственото нещо, за което парите на Конъри са били 
                  похарчени както трябва. Всичко останало в “Клопка” изглежда 
                  евтино, тривиално и тъпо. От многообещаващи компоненти като 
                  приключения и романс между двамата герои филмът успява да 
                  направи нещо като лош епизод от тв сериал, разтеглен в 
                  продължение на 2 часа. Недоволни ще останат даже феновете на 
                  Зита-Джоунс, която тук е изтипосана в нелепи костюми – може би 
                  за да се замаже разликата от 40 години между нея и партньора 
й.

                        ЕКРАН актуални филмови новини
                        Сегал подписа за “Под обсада 3”
                        Екшънгероят, който никога не дава шанс на своите 
                        съперници, е подписал договор за снимките на “Под обсада 
                        3”, съобщи “Варайъти” миналата седмица. С писането на 
                        сюжета се е нагърбил сценаристът на първата част Дж. Ф. 
                        Лоутън.
                        “Жана Д’Арк” триумфира с наградите “Люмиер”


                        Епосът на Люк Бесон за френската народна будителка 
                        отпреди 500 години спечели най-важните награди “Люмиер” 
                        – тамошен еквивалент на отличията “Златен глобус”. 
                        Филмът, който стана касов хит в родината на режисьора с 
                        приходи от 17 милиона долара, изпревари смятания за 
                        фаворит “Изток – Запад” на Режи Варние. Триумфът на 
                        “Жана Д’Арк” сред чуждестранните журналисти в Париж 
                        изненада доста критици и самия Бесон. Той не присъстваше 
                        на церемонията, за да получи лично статуетката си за 
                        най-добър режисьор. Призът за чуждестранен филм бе 
                        връчен на “Всичко за майка ми” на Педро Алмодовар, което 
                        не изненада никого.


                        Женски филми са No1 на “Сънданс”
                        Феминистки филми си поделиха най-важното отличие от 
                        фестивала на независимото кино в Парк сити, щата Юта. 
                        Призът отиде при “Женски бой” (за личната драма на 
                        тийнейджърка-боксьорка), режисиран от Карин Кусама, и 
                        “Можеш да разчиташ на мен” от Кенет Лонерган, разказващ 
                        за взаимоотношенията между млада жена и нейния брат с 
                        труден характер. Сред членовете на журито беше Лорънс 
                        Бендър, продуцент на филмите на Тарантино, чиято звезда 
                        изгря именно на “Сънданс”.
