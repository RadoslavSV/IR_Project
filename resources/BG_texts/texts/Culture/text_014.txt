                  Тези, за които всички говорят
                  Мутафчиев гърмя шампанско за рождения ден на Мутафова
                  Звездата от сериала “Клиника на третия етаж” Христо Мутафчиев 
                  гръмна шампанското по време на купона за рождения ден на 
                  театралната прима Стоянка Мутафова. Младият артист и Илка 
                  Зафирова поднесоха поздрав от името на трупата “Зад канала”. 
                  Тържеството не се проведе в претенциозен ресторант, а в 
                  скромния “Клуб” в Сатиричния театър. Честването на голямата 
                  комедийна актриса бе почетено и от височайше присъствие. На 
                  него дойде лично министърът на културата Емма Москова. Преди 
                  това тя за втори път по време на 3-годишния си мандат посети 
                  значимо културно събитие - спектакъла “Вчерашни целувки” в 
                  Сатирата. Злите езици подмятаха, че причината е заместникът й 
                  Юри Дачев. Той е автор на биографичната пиеса, посветена на 
                  Мутафова. Георги Калоянчев, който преди три седмици отбеляза 
                  75-годишнината си със същия спектакъл, дари постоянната си 
                  партньорка на сцената с голяма торта. Шокираща за мнозина се 
                  оказа щампата, изработена от сладкарите за глазура на 
                  произведението им. Тя представляваше снимка на Стоянка 
                  Мутафова, захапала банан.
                  Натали Портман се пече на Карибите


                  Фотографи-папараци щракнаха звездата от “Невидима заплаха” и 
                  “Леон” да се пече по монокини на плажа в карибския курорт 
                  Сейнт Бартс. 18-годишната Натали неведнъж е заявявала 
                  нежеланието си да се появява топлес на екрана. “Тя изглежда 
                  невероятно”, заявил очарован курортист, цитиран от британския 
                  вестник “Сън”.
                  Рики Мартин се срещна с Клинтън
                  Три пъти номинираният за “Грами” певец Рики Мартин направи 
                  частно посещение в Белия дом онзи ден, съобщи АП. 
                  Латинозвездата се срещна с държавния глава на САЩ, а след това 
                  и с негова помощничка Мария Ечавесте. Певецът изразил 
                  загрижеността си от бомбардировките, който са свързани с 
                  учения на американската флота, в близост до острови около 
                  Пуерто Рико.
                  Бианка Джагър става наблюдател в Лима
                  Бившата съпруга на рокендрол легендата Мик Джагър - Бианка, се 
                  включи в делегация, която ще следи изборите в Перу. Заедно със 
                  специалисти от международни организации блондинката ще внимава 
                  за нарушения в борбата на партиите преди решителния вот. 
                  Манекенката ще пристигне в столицата на Лима в събота, допълва 
                  АП.
                  5 номинации “Джуно” за Аланис 
                  Канадската певица Аланис Морисет получи 5 номинации за 
                  най-престижните музикални награди в родината си, които са 
                  тамошен еквивалент на грамофончетата “Грами”. В края на 1998 
                  година тя издаде дългоочаквания си втори албум "Supposed 
                  Former Infatuation Junkie", а през декември м.г. – и свой 
                  акустичен концерт. С по 3 номинации за “Джуно” са канадските 
                  звезди Селин Дион, Брайън Адамс, Аманда Маршал и “Мойст”. 
