БЪЛГАРИЯ ИМА НУЖДА ОТ ПО-КАЧЕСТВЕНА МУЗИКАЛНА ПРОДУКЦИЯ 

АЛБУМЪТ ВИ Е "U". А КОИ СТЕ ВИЕ, GRАVIТY? 
Явор: Много обикновени хора. 
Защо именно Gravity? 
Ясен: Въртим се около общи идеи и има привличане. Дори начинът, по който е изобразено заглавието върху обложката на албума, е като магнит. 
КАКВА ИСКАТЕ ДА Е ВАШАТА ПУБЛИКА? 
Явор: Млади хора, които може да определиш като ценители на хубавата музика. 
КАК ИЗВЪРВЯХТЕ ПЪТЯ ОТ САУНДТРАКА КЪМ ИГРАТА ТРАНС ДО ПЪРВИЯ СИ АЛБУМ "U"? 
Явор: Постепенно. Първо идеята беше да се запише парче, което да влезе към саундтрака на самата игра. Трябваше да се направят вокали към него. Аз се появих в студиото. Ясен и Петър бяха направили аранжимента към "Хамелеон". Това всъщност беше едно от първите парчета, които създадохме заедно. После дойде и Аway - създадохме го малко по-бързо и по-спонтанно от "Хамелеон".  
НАКЪДЕ ИСКАТЕ ДА ВИ ИЗВЕДЕ "U"? 
Ясен: Предпочитаме да гледаме в по-далечен план. Надяваме се на добра перспектива. Наясно сме, че с излизането на албума нещата няма да се случат веднага. Ще продължаваме да работим и по-нататък ще решим накъде трябва да продължим. Може би знаем докъде искаме да стигнем, за какво си мечтаем. Но всичко е въпрос на бъдеще. Стремим се към сериозна реализация, до кариера навън. Но за всичко това е необходима много работа. Резултатът се получава бавно. 
Явор: Засега си казваме дано, дано. 
Ясен: Но не може да се каже, че сме отправили поглед на всяка цена само и единствено на Запад. В крайна сметка, ако не са те признали там, откъдето идваш, няма какво да кажеш навън. На Запад и това се гледа, кой си и къде си в страната си. 
Явор: Ние сме позитивна формация. Убеден съм, че ако някой е с нас само за 15 минути в средата, в която творим, след това поне час и половина няма да се раздели с усмивката си. Всеки се опитва да повдигне настроението на останалите. Затова можем да кажем за себе си, че сме веселяци.  
БЯХТЕ ПОДГРЯВАЩА ГРУПА ПРИ КОНЦЕРТИТЕ В БЪЛГАРИЯ НА SТЕRЕО МС'S, НА FUN LОVIN'СRIМINАLS, ВЛЯЗОХТЕ В СЕДМИЧНАТА КОМПИЛАЦИЯ НА ВМG... ВСИЧКО ТОВА ПРОМЕНИ ЛИ САМОЧУВСТВИЕТО ВИ? 
Ясен: Естествено. Когато виждаш, че се оценява това, което правиш, няма как да не се отрази върху самочувствието ти. Всъщност това е признание за качеството на твоята работа. След като ни поканиха на тези концерти и благодарение на Авеню, стигнахме до каталога на ВМG. За нас това са най-вече сбъднати мечти. 
Явор: В такива участия като подгряваща банда е хубаво, че имаш възможността да видиш къде си ти, как стоиш на сцената спрямо техните стандарти. Макар че правим музика, записана на английски език. Всъщност няма особено значение на какъв език изпълняваш песните си, защото в крайна сметка музиката е интернационално изкуство. Но виждаш какъв е техният стандарт на свирене и какво ти самият правиш тук, в България. И това е стимул.  
ТРУДНО ЛИ ДА БЕШЕ ДА ОТКРИЕТЕ ПРОДУЦЕНТИ И ИЗДАТЕЛИ КАТО АВЕНЮ? 
Ясен: Това дължим на своя музикален продуцент Георги Станев. 
Явор: Те много ни помагат. Дават ни много важни съвети и знаят как трябва да изглежда албумът ни, как да представим парчетата си. Определено са наясно за какво става въпрос в този бранш. Радваме се и сме благодарни, че заложиха на нас, все пак правим музика на английски език.  
КОГАТО НЯКОЙ ЧУЕ ПАРЧЕТАТА ВИ, ЧЕСТО ВИ БЪРКАТ С ЧУЖДЕНЦИ... 
Явор: Така е, но ние сме българи. Всеки от нас има своето ежедневие с проблеми, задачи... Може да кажем, че правим българска музика, представена по различен начин.  
СЛЕДВАЩИЯТ ВИ СИНГЪЛ ЩЕ БЪДЕ КЕЕР IТ. ВСЪЩНОСТ КАКВО ИСКАТЕ ДА СЪХРАНИТЕ В БЪДЕЩЕ ВРЕМЕ И ДА ПРЕНЕСЕТЕ ОТ ДНЕС? 
Явор: Приятелството както между нас самите, така и с продуцентите, издателите и феновете си. Важно е да разбереш, че правиш музика за хората, които я харесват, а не за цялото българско население. От значение е какво искаш да направиш и начинът, по който това може да стане. Затова искаме да съхраним качеството на музиката, която създаваме и ефекта, по който я представяме. 
Ясен: Да останем верни на своята позитивност и положителните емоции.  
КАК СЕ ЧУВСТВАТЕ В РОДНИТЕ УСЛОВИЯ НА МУЗИКАЛНИЯ БРАНШ? ЗАВЛАДЯ ЛИ ВИ ЗВЕЗДОМАНИЯТА СЛЕД ТОЛКОВА УСПЕХИ И БЕЗАПЕЛАЦИОННО ПРИСЪСТВИЕ В КЛАСАЦИЯТА НА ММ? 
Ясен: Не. Вярно е, чували са хората за нас, ние самите сме чували за себе си и добри, и лоши неща. Но е хубаво да стигат до теб и добри, и критични оценки за работата ти, само така можеш да следваш правилния път. 
Явор: Знаем, че сме в България. Знаем къде се намираме, а това е много важно за един музикант. Все пак България е ограничен пазар. Успехът малко ни учуди, малко неочакван беше за нас. Но оставаме верни на себе си. 
Ясен: Може да се правят много анализи за шоубизнеса в България. Често си говорим и в групата. Основното, което трябва да се промени, е да се наложат по-сериозни критерии за качество. 
Явор: Необходимо е по-разкрепостено мислене от страна и на слушателите, повече идеи да се реализират. Слушателите трябва да са готови да приемат нови и нови имена. Но родната публика е много чувствителна и тя най-добре може да оцени това, което правиш. 
Ясен: Публиката у нас може много лесно да те приеме, но само за миг да те отхвърли.  
ДОКОЛКОТО ЗНАЯ, ВАШИ ПАРЧЕТА ЩЕ БЪДАТ ВКЛЮЧЕНИ В ПРОДУКЦИЯ СЪС ЗАПАДНА МУЗИКА ЗА РУСКИЯ ПАЗАР. КАКВИ СА ОЧАКВАНИЯТА ВИ ОТ НЕГО? 
Ясен: Когато правиш нещо, е нормално да имаш и определени очаквания. За нас най-важното е да продължаваме да следваме пътя си, да работим с все по-голямо темпо, но с високо качество. 
Явор: Времето ще покаже какво ще се случи там.  
ВИЕ САМИТЕ КАК СЕ ОТНАСЯТЕ КЪМ КЛАСАЦИИТЕ, КОИТО ДОСТА СЕ НАРОИХА БЪЛГАРИЯ? 
Явор: Класациите са важни за тези, които ги следят. За мен най-ценни са хората, които слушат и оценяват музиката ни. За тях не са важни класациите. Трябва да заложиш на музиката си, да предлагаш по-чувствени парчета, за да трогнеш хората. 
Ясен: Както навсякъде по света и младите хора в България имат нужда от звезди, на които да се възхищават. Макар че у нас невинаги най-подходящите хора са на челните места. Да се надяваме, че това ще се промени в бъдещето. България има нужда от по-качествена продукция. Всяка седмица има нов албум, но това не говори за качество. Необходими са по-глобални и нови критерии. Нас не ни притеснява, че музиката ни не може да бъде наречена комерсиална.  
КОГАТО СТЕ НА СЦЕНАТА, ИЗПАДАТЕ ЛИ В ТРАНС? КАКВО Е УСЕЩАНЕТО? 
Ясен: Присъствието на сцената ни изпълва с невероятна позитивна енергия. Когато публиката се радва на това, което правим, се зареждаме невероятно. 
Явор: Всеки има любими парчета, на които се радва невероятно. Дори и да не го показваш, когато изпълняваш любимото си парче, изпадаш в своеобразен вътрешен транс. 
