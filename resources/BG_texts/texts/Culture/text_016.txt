Режисьорът Пламен Масларов: Трябва да се лекуваме от липса на 
                  смелост 
                  Интелектуалците май са готови да целуват не само ръце и крака, 
                  но и едно по друго място
                  Кристина Патрашкова
                  Пламен Масларов е един от най-известните български режисьори. 
                  Заснел е 8 игрални филма, сред които са "14 целувки" и 
                  "Забранено за възрастни", отличен със специалната награда на 
                  младежката публика на кинофестивала в Сан Ремо. През януари 
                  официално ще бъде чествана 50-годишнината на Пламен Масларов, 
                  който бе и продуцент на "Граница", дебютната лента на младите 
                  режисьори Илиян Симеонов и Християн Ночев. 
                  - Как ще коментирате затоплянето на отношенията между властта 
                  и интелектуалците, г-н Масларов?
                  - Повечето от хората, които бяха поканени неотдавна на 
                  рождения ден на Иван Костов, ходеха и на сбирките, които Тодор 
                  Живков организираше. Така че те са си затоплени отдавна. 
                  Властта има навика отвреме навреме да се захваща с гражданите 
                  - били те артисти, биолози или други групи. И ту ги приобщава, 
                  ту ги праща в Сибир. При затоплянето е важно как се практикува 
                  прочутата формула за моркова и пръчката, при която, както е 
                  известно, даваш моркова, дърпаш и биеш с пръчката. В случая 
                  държавата подава моркова на интелектуалното общество, като 
                  едновременно с това държи пръчката. Забелязвам, че моите 
                  колеги понякога са доволни да ги понабийват. Това означава, че 
                  или развиват атавистично-мазохистични склонности или пък 
                  дотолкова са пригладнели, че са готови, както казва бай Ганьо, 
                  да целуват не само ръце и крака, но и на по друго място да 
                  целуват. 
                  - Какво е според вас здравословното поведение за 
                  интелигенцията - да е дистанцирана от властта или да търси 
                  диалог с нея?
                    Когато си млад, е задължително да се съпротивляваш на 
                    властта. Като станеш по-възрастен, е добре да се отдалечаваш 
                    от нея. В средата на жизненото поприще пък може би не е лошо 
                    да си и по-близо до властта. Човекът, който организира 
                    майските събития във Франция през 1968 г. - Бернар Кондит, 
                    кумир на френските интелектуалци по онова време, е днес един 
                    от големите бизнесмени, член на Европейския парламент. Той 
                    вече е истински буржоа, който може би си спомня с тъга и 
                    носталгия, а може би с неудобство за това, което е правил 
                    навремето. Всеки сам решава къде да бъде.


                  - Вие какво предпочитате - да ругаете някого или вас да ви 
                  ругаят?
                  - Предпочитам ругатните да са взаимни. Не обичам да не ми 
                  обръщат внимание. Моят петилетен план е да не съм безхаберен 
                  към това, което става наоколо. Ето, сега водя битка за 
                  авторските права на кинаджиите. За съжаление, не ми обръщат 
                  внимание и май водя битката със себе си. 
                  - Какво все пак най-често ругаете?
                  - Най-много ме дразни, че не проявяваме достатъчно отговорност 
                  към младите хора. Не им даваме територия да се развиват и да 
                  мислят. Всичко, което съм направил през живота си, е било 
                  подкрепено от по-възрастни от мен хора. Те са давали рамо на 
                  моите лудости, на колебанията на моята съвест. Защото младите 
                  днес - утре ще управляват структурите на обществото. Те ще ни 
                  гледат, ще ни носят бастуните, пенсиите. 
                  - От какво смятате, че най-трудно се лекува днес обществото?
                  - Засега от СПИН. Иначе, трябва да се лекува от липсата на 
                  смелост. Липсва му Луи Пастьор, който да се зарази от бяс. 
                  Няма я Мария Кюри, която, въпреки да знае, че радият действа 
                  отрицателно върху организма й, продължава експериментите си и 
                  естествено, два пъти получава Нобелова награда. И това е 
                  резултат от проявената смелост. А у нас нямаме кураж да 
                  отстояваме елементарните си човешки права. 
                  - Защо липсва смелост?
                  - От една страна, дълго време обществената активност на 
                  българина е била тъпкана. От друга, тази обществена активност 
                  е незряла. Пък и народът не вижда от хората, които го водят, 
                  пример за проява на смело поведение. 
                  - Има ли според вас гражданско общество?
                  - У нас не съществува. То се изгражда от друг тип отношения, 
                  от ярки индивиди, които се обединяват и имат едно мнение 
                  относно държавността. Гражданското общество не е държавно 
                  управляемо. То всъщност управлява държавата. За да се построи 
                  мост в един кантон в любимата на Алеко Константинов Швейцария, 
                  се свиква референдум. Обсъжда се дали гражданите имат нужда от 
                  него. А нашата гражданственост започва и завършва с избора на 
                  депутати. 
                  - Накърнена или радостна е душата ви на 50 години?
                  - Накърнена е и то не защото ставам по-възрастен. Мъчно ми е, 
                  че загубвам характерни особености на поведението си. Яд ме е, 
                  че все по-малко се блъскам и съпротивлявам. Разочарован съм и 
                  от излъгани надежди спрямо много хора, с които съм работил. 
                  Смятам, че по някакъв начин съм изпаднал в безтегловността на 
                  несъпротивата, както пък други хора са се задоволили от нея.
                  - Защо апатията обзема повече хора?
                  - Защото те днес се съпротивляват единствено на бясното 
                  финансово темпо, с което ни притиска цивилизацията. Т.е. 
                  съпротивляват се срещу умирачката и се борят единствено за 
                  оцеляване. 
                  - Защо кинаджиите се оказаха сред най-големите жертви на 
                  реформата в културата?
                  - Кинаджиите още преди 10 ноември не осъзнаваха, че киното е 
                  индустрия. Изведнъж нещата се промениха и се разбра, че нашето 
                  изкуство е пазар и разпространение. Тогава те започнаха да се 
                  оплакват, че са ги главили да свирят на кавал, а сега ги карат 
                  да гледат овце. И тези кавалджии видяха, че овците щъкат по 
                  баирите и ги продават без тяхно знание. Тогава се ошашавиха. 
                  Остана им да получат жалките стотина или двеста лева от 
                  случайното показване на техен филм по телевизията. И си 
                  казаха: Защо да продължаваме да блъскаме?
                  - А защо се появяват филми като "Дунав мост"?
                  - Не мога да отговоря на този въпрос, защото не съм от 
                  оценъчната, а от креативната страна на барикадата. 
                  Художествените качества на един филм, разбунил общественото 
                  мнение, не ме интересуват. Уди Алън казва: "И хубав, и лош 
                  филм да направя, винаги един милион евреи в Щатите ще го 
                  гледат." И така не само връзва бюджета на филма, а дори 
                  изкарва нещо отгоре. Пък и той често прави хубави филми. 
                  - Означава ли това, че няма зрители за българските филми?
                  - Има, но те все пак предпочитат да гледат американски филм. 
                  Българският се гледа защото е наш, е не защото е по-добър. Пък 
                  и няма къде да видят наши филми, освен ако Киноцентърът не 
                  направи някоя прожекция. Зрителят е ощетен, защото е подведен, 
                  че участва в демократично пространство. А той просто може да 
                  види това, което му е избрано, а не това, което той иска.
                  - Накъде според вас ще върви столетието през следващия век?
                  - Аз съм противник на прогреса, на технологическия напредък. 
                  Мисля, че човечеството няма да бъде подобрено от властта на 
                  компютъра, както не бе подобрено от идването на пишещата 
                  машина. Откриването на телефона улесни хората, но изчезна 
                  епистоларната литература, вече не се пишат писма. Днес трябва 
                  един нов Гутенберг, който да открие жизнено необходимо за 
                  хората средство и може би тогава тази част от прогреса ще е 
                  полезна. Човечеството винаги е било бременно и все нещо ражда. 
                  Така например в продължение на повече от хилядолетие то се 
                  мъчи да реши въпроса дали две прави се пресичат в 
                  безкрайността. Изведнъж, по едно и също време в Русия, Унгария 
                  и Германия, трима души, независимо един от друг откриват, че 
                  правите се пресичат. Ето как светът дълго време е бил 
                  бременен, за да дойдат трима акушери и да помогнат при 
                  разрешаването на този въпрос. Аз обаче не съм помъдрял и нямам 
                  този видеозон, за да видя какъв ще е плодът, който ще се роди 
                  през този век. 
                  - За какво никога не бихте полагали усилия?
                  - Не бих тичал след рейс, тролей или такси. Иначе, аз съм 
                  страхлив човек и не търпя болка. Ще ми се да вярвам, че никога 
                  не бих се поклонил. Макар да не знам какво ще направя, ако 
                  много ме изплашат, ако ме набият. Слава Богу, досега никой не 
                  се е отнасял така жестоко с мен. Искам да посрещна 
                  50-годишнината си, без да се навеждам. Веднъж Солженицин го 
                  поканили на едно място и той отказал с думите: "Няма да дойда, 
                  защото там трябва да се поклоня, а аз се прекланям само пред 
                  руската литература". Макар че в лагерите сигурно много пъти му 
                  се е налагало да се кланя. Не знам, може би хората, които 
                  умеят да направят това, са по-щастливи. 


