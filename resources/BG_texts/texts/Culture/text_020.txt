Битката за Берлин 

Когато състезателната треска обхване авторите, участващи на кинофестивала в Берлин, една достолепна дама ще е много, много спокойна. И ще се чувства победител, без да чака благословията на журито. Това е Анук Еме. На 13 февруари публиката ще аплодира на крака френската актриса, играла във филми на режисьори като Федерико Фелини, Виторио де Сика, Жак Деми, Бернардо Бертолучи, Сидни Лъмет и Робърт Олтман. Тогава тя ще получи „Златна мечка“ за цялостното си творчество. 
А седмица преди тази церемония, на 6 февруари, в небето над Берлин ще засияят светлините на Бродуей. Тогава е откриването на фестивала с американския мюзикъл „Чикаго“. Филмът е екранен дебют на прочутия хореограф Роб Маршал, който очевидно е решил да тръгне по пътя на легендарния Боб Фос. Стартът му е добър поне ако се съди по получените до момента награди. „Чикаго“ взе три златни глобуса на чуждестранната критика в Щатите: за най-добър филм в категорията мюзикъл/комедия, за главна женска (Рене Зелуегър) и мъжка (Ричард Гиър) роля. В „Чикаго“, който в Берлин е извън конкурса, играе и уелската филмова принцеса Катрин-Зита Джоунс. Няма да се състезава за награди и лентата, която на 16 февруари ще закрие форума - „Бандите на Ню Йорк“ на извоювалия си отдавна митичен статут Мартин Скорсезе. В централните роли са Леонардо ди Каприо, Даниел Дей Люис и Камерън Диас, а зад кадър - музиката на Ю Ту. 
Ако се съди по блясъка на имената, американците тази година са с претенции да доминират и в състезателната програма. 
Свръхамбициозен е проектът на Стивън Содърбърг „Соларис”. Режисьорът, който едва на 26 години триумфира със „Златна палма” в Кан („секс, лъжи и видео”, 1989), а после направи стабилна кариера, сега се е насочил към романа на Станислав Лем. И в това нямаше да има нищо странно, ако същата книга не беше екранизирана от великия Тарковски... Главната роля при Содърбърг е за Джордж Клуни, който се впуска в надпреварата за „Златна мечка” и като режисьор с първия си филм Сonfessions of a Dangerous Мind. 
Спайк Лий пък атакува с „25-ият час”. 
Сериозен претендент за голямата награда е и „Часовете” на Стивън Долдри. Той идва в Берлин с актив от два златни глобуса: за най-добър драматичен филм и за главна женска роля на Никол Кидман, която играе писателката Вирджиния Уулф. С глобуси (за поддържащи роли на Мерил Стрийп и Крис Купър) пристига и „Адаптация” на Спайк Джоунзи, докато Алън Паркър няма нужда от призове, за да се легитимира. В Берлин режисьорът на „Стената” и „Пилето” прави световната премиера на „Животът на Дейвид Гейл”. 
Европейската чест от френска страна ще защитават ветеранът Клод Шаброл с „Цветето на злото” и Патрис Шеро с „Неговият брат”. Домакините от Германия залагат на Волфганг Бекер със „Сбогом, Ленин” и Ханс-Кристиан Шмид с „Дълги светлини”. Балканският коз е „Резервни части” на словенеца Дамян Кожоле. Мастит режисьор ще развее китайския флаг - Джан Имоу с „Герой”. 
Колкото до героите, които ще зарадват поклонниците на десетата муза в Берлин на живо, засега сигурно е присъствието на Дъстин Хофман, Оливър Стоун и Джаки Чан. Те са гости на специалната секция „Панорама”. Хофман изпълнява главната роля в Мoonlight Мile, където му партнират Сюзън Сарандън и Холи Хънтър. Стоун по навик ще се опита да провокира консерваторите - този път с документалната си лента „Команданте”, чийто вдъхновител е другарят Фидел Кастро. Най-тежкарски го раздава мистър Чан, сам герой на документален филм - „Следите на дракона: Джаки Чан и неговото изгубено семейство”. По този повод знаменитият майстор на бойните изкуства е обещал само да се усмихва в Берлин и да не бие никого. 
