ВАЖНОТО Е ДА СЪЗДАВАШ ИЗКУСТВО ПО УБЕЖДЕНИЕ, А НЕ ЗАРАДИ ПАЗАРА 

 ГОСПОДИН ЛЕВИЕВ, ПРЕОДОЛЯ ЛИ ДЖАЗЪТ КРИЗАТА, В КОЯТО СЕ НАМИРАШЕ ПОРАДИ ЛИПСА НА НОВАТОРСТВО? 
- Още е в криза. Но има надежда за разведряване. И друг път съм казвал - нещата не са изолирани. Ето сега и в Холивуд наблюдавам, че започнаха да се правят и некомерсиални продукции. Дано да не се лъжа, но си мисля, че в близко бъдеще ще имаме културно, духовно изкачване.  
ЗАЩО СЛЕД КАТО ДЖАЗЪТ ТРЪГНА ОТ НИЗИНИТЕ, ДНЕС ТОЙ СЕ ПРЕВРЪЩА ВСЕ ПОВЕЧЕ В ЕЛИТАРНО ИЗКУСТВО? 
- Това е добър въпрос. А защо класическата музика стана елитарна?! Защото едно изкуство, когато започне да се развива все повече и повече и става по-сложно, и по-сложно, то загубва широката публика. И в началото западноевропейската класическа музика е била по-разбираема, но нещата се променят. Явно това е естествен процес. Относно джаза за елитарност все още не можем да говорим, но се стеснява кръгът от слушатели.  
КАЗВАТ, ЧЕ ИМА ДВА ВИДА ПРОДУКТИ - КОМЕРСИАЛНИ, ИЛИ ИЗКУСТВО ЗА ПРОДАН, И СТОЙНОСТНИ, Т. Е. ЧИСТО ИЗКУСТВО. КЪДЕ Е ГРАНИЦАТА? 
- Именно къде е границата?! Аз не разглеждам живота в черно и бяло. Нещата са много по-сложни. Има повече нюанси. Понякога човек не може да сложи границата - това е чисто, а това комерсиално изкуство. Разсъждавам така - щом си професионалист, ти вече си комерсиален, защото продаваш. Въпросът е дали се съобразяваш с пазара, или правиш изкуството такова, каквото считаш, че трябва да бъде, и се опитваш да го продадеш по начин, по който ти го разбираш. Опитвам се да бъда от тези, които не се приспособяват към пазарната мода, а правя това, което искам. Ако успея да го продам, и то на най-висока цена, чудесно, ако не успея - тогава на по-ниска. Важното е да го направя така, както искам. Продажбата е на второ място. Истински комерсиалното е съобразяване. Затова в Америка не се говори за музикално изкуство, а за индустрия. И това се решава не от артисти и музиканти, а от счетоводители и икономически съветници, които преценяват какво и кой да се харчи. Истинските комерсиалисти се нагаждат към това. Ако на тях оставим музиката, тя просто няма да се развива.  
В ДЖАЗА НЕ СЕ ГОВОРИ ЗА ЗВЕЗДИ, МАКАР ДА ИМА НЕВЕРОЯТНИ ВИРТУОЗИ... 
- И в джаза може да се говори за звезди, но за мен звездоманията е досадно нещо.  
ВЪЗПРИЕМАТЕ ЛИ СЕ КАТО ЗВЕЗДА? 
- Това, че някои ме възприемат като звезда, е техен проблем. Аз такъв проблем нямам. 
Знаете ли защо, като се каже звезда, ми е толкова смешно: при ясно време звездите са милиони, милиарди. Значи всички сме звезди, блестим. Някои уж блестят много, а се оказва, че вече са умрeли, и то преди години. Така че тези неща са относителни и незначителни за продукта.  
ПО ПРИНЦИП ДЖАЗЪТ ВИНАГИ СЕ СВЪРЗВА СЪС СВОБОДАТА, С ОСВОБОДЕНОСТТА. ДЖАЗЪТ ОСИГУРЯВА ЛИ ГИ НАИСТИНА? 
- Много често се говори за свободата в джаза, а много малко за дисциплината. Джазът е музикално изкуство, което си има всички изисквания за майсторство, за занаят. Свободата се получава само тогава, когато занаятът се знае. А когато се импровизира, това става върху някаква форма. Изкуството не е анархия, то винаги има форма. Истинският джаз винаги е бил изкуство, което се е борило срещу шаблона. 
Това е креативна, творческа музика и там е свободата - след като знаеш законите, правилата, да ги разрушиш. Но да знаеш как.  
БИЗНЕС ЛИ Е ДНЕС ДЖАЗЪТ? 
- Хората се мъчат да го направят, музикалната индустрия също се опитва. Изкуството до определена степен винаги е било и бизнес. Въпросът е до каква степен артистът се съгласява с това. Около него винаги ще има бизнесмени, които ще се опитват да го експлоатират, но той трябва да определя границата. Сега обаче, в началото на ХХI в., сме достигнали много далеч в комерсиализирането на изкуството. 
Човек прави това, което може. Аз и да искам, не мога да бъда комерсиален - човек трябва да има друг вид житейска нагласа, манталитет и друг вид уши за музиката. Иска се талант за всяко нещо. Ако се опитам да правя нещо друго, вече няма да съм аз. Казвали са ми: Като искаш нещо, направи го! А аз отговарям: Защо мислите, че не съм го направил! От 45 години нищо друго не правя за прехраната на семейството си освен музика. Така че мисля, че съм го направил. 
ИМАШЕ ЕДИН ФИЛМ "МИЛЧО ЛЕВИЕВ. ЖИВОТ В 33/16". КАКЪВ Е ЖИВОТЪТ НА ЛЕВИЕВ В ТОЗИ ТАКТ? 
- Трудно е да разтълкувам собствения си живот. Не съм писател, така че ми е трудно да боравя с думи толкова добре. Животът ми... Аз съм музикант... Тишина... мистика... Не зная... 
Опитвам се като всеки човек на изкуството често да философствам, но не стигам доникъде и се връщам към писането и свиренето на музика, защото си мисля, че по този начин изразявам най-добре това, което чувствам, отколкото с думи.  
КАКЪВ Е НЕПОЗНАТИЯТ МИЛЧО ЛЕВИЕВ? 
- Неизвестеност в мен няма. Всичко е ясно. Който може да слуша музика, чува всичко. Там нищо не е скрито.  
ТРАДИЦИЯ СТАНА ДА ПРАВИТЕ МАЙСТОРСКИ КЛАСОВЕ В НБУ. КОЙ Е ПЪРВИЯТ УРОК, КОЙТО ДАВАТЕ НА СТУДЕНТИТЕ СИ? 
- Че има два вида музика - музика и от другия вид.  
БЯХТЕ КАЗАЛИ: "БАХ Е БИЙТЪЛС, БИЙТЪЛС Е И БАХ." КАК СТИГНАХТЕ ДО ТОЗИ ИЗВОД? 
- Пак стигаме до това, че има хубава музика и такава от другия вид. Бах е хубава музика, Бийтълс също. Това имах предвид. И всяка музика има своето време, но някои хора като Бах, та дори и Бийтълс ще останат вечни. Извън времето. Бийтълс не бяха само мода, те стигнаха и до неща, които останаха универсални. Те свързаха различен вид музика - индийска, шотландска, ирландска, европейски традиции...  
ПРЕДИ ВРЕМЕ ПРИЗОВАХТЕ МЛАДИТЕ БЪЛГАРИ ДА НЕ НАПУСКАТ РОДИНАТА. ОСТАВАТЕ ЛИ ЗАД ТАЗИ ТЕЗА? 
- Такива съвети не мога да давам. Ако сега бях млад, може би нямаше да излизам в чужбина, а щях да стоя тук. Струва ми се, че възможностите в момента независимо от трудностите са много големи. Всеки човек има право да отиде където иска. Емиграцията не е нищо ново в света. Хората са емигрирали винаги, особено когато има икономически проблеми. Не само България, целият свят страда от такива проблеми. И това е жестокото, че хората си създават някаква погрешна представа за Запада, че там всичко е по мед и масло. Те ще опитват и като видят, че там нещата не са лесни, че не обичат чак толкова емигрантите, ще се връщат.  
АКО ПОГЛЕДНЕМ КЪМ ПОЛИТИКАТА, ФАШИЗМЪТ УМРЯ ЛИ, ИЛИ ВСЕ ОЩЕ Е ЖИВ? 
- Фашизмът никога няма да умре, както и комунизмът - онзи хубавият комунизъм, който идва още от Платон. И тогава се е говорело за комуни, за комуналност. Има нещо много хубаво в тази идея. А фашизмът по принцип е лош - слага хората на различни равнища и едните трябва да служат на другите. Докато комунизмът никога не е казвал, че хората са неравни. Дори и това да е демагогия.  
ГОВОРИ СЕ, ЧЕ ИЗКУСТВОТО ОТПРАВЯ ПОСЛАНИЯ. КАКВО ТРЯБВА ДА Е ПОСЛАНИЕТО НА ХОРАТА, СЪЗДАВАЩИ ИЗКУСТВО С ГЛАВНО И? 
- Изкуството е самото послание. Това, което искам да кажа, го казвам с музиката.  
КОЯ Е НАЙ-КРАСИВАТА МЕЛОДИЯ В ДЖАЗА? 
- Една да избера?! Много е сложно. В никакъв случай не мога да се спра само на една. Ако започна да изброявам, ще са най-малко 20. В изкуството не може да се мери така, както в спорта, така че никога не бива да се казва най-. Или че това е по-добро от другото. Или че някой е най-добрият композитор или пианист. Смешно е да се мерят нещата с аршин. Не можеш да кажеш, че трябва да скочиш еди-колко си, или че свириш два метра повече от другия. В никакъв случай.  
ПРЕД ИМЕТО ВИ СЛАГАТ РАЗЛИЧНИ ОПРЕДЕЛЕНИЯ - КОМПОЗИТОР, АРАНЖОР, МУЗИКАНТ, ПИАНИСТ... 
- Аз не ги слагам. Това правят хората, които пишат книгите.  
АКО ТРЯБВА ДА НАПИШЕТЕ КНИГА, КАК БИХТЕ Я ОЗАГЛАВИЛИ? 
- Като седна да я пиша, тогава ще му мисля. В САЩ има хора, които искат да напишат книга за мен. От доста време един писател събира материали. Ако имах талант за писателство, щях да пиша книги. След като до момента не съм я написал, сигурно няма и да я напиша. Но нищо не се знае... 
