СЦЕНА
                  Зафирова играе великата Калас
                  Актрисата сама режисира спектакъла “Майсторски клас” по 
                  пиесата на Терънс Макнали в Театър 199
                  Елена Кръстева
                  “Без аплодисменти, моля!” - с тон, нетърпящ възражение 
                  заповядва Илка Зафирова докато излиза на сцената на Театър 
                  199. Актрисата обаче не се кара на публиката. Хладните реплики 
                  просто са част от новата й роля - на Мария Калас. Оперната 
                  прима е главната героиня в постановката “Майсторски клас” по 
                  едноименната пиеса на Терънс Макнали. Публиката видя 
                  премиерното представление вчера. Въпреки че творбата на 
                  американския драматург получи награда “Тони” през 1995 година, 
                  досега тя не е поставяна в България. 

                        Снимки: Архив “Монитор”.
                        Илка Зафирова взривява публиката с изпълнението си в 
                        “Майсторски клас”.

                  В програмата за представлението името на режисьора липсва. 
                  Оказва се, че не някой друг, а самата Зафирова си е поставила 
                  амбициозната задача да направи постановката. Преводът на 
                  пиесата също не е дело на мастит корифей, а на дъщерята на 
                  актрисата Неда Кристанова. Заедно с останалата част от екипа, 
                  двете са се справили блестящо.
                  “Перфектна е”, благоговейно шептеше зрителка по време на 
                  премиерата. Оценката изобщо не е пресилена. Дрезгавият глас на 
                  Зафирова и неповторимият й темперамент пасват идеално за 
                  ролята на оттеглилата се от сцената певица. Зафирова е 
                  изпипала образа на починалата през 1977 г. Мария Калас до 
                  най-малката подробност. Личността на гъркинята се разкрива 
                  пред публиката с целия си драматизъм и силна воля. Сякаш, 
                  когато е писал пиесата за великото сопрано, Терънс Макнали е 
                  имал предвид именно звездата на театър “Зад канала”. В 
                  продължение на час и половина Зафирова почти изнася 
                  моноспектакъл, а останалите участници само й подават репликите.


                        Зафирова (като Мария Калас) обяснява на Христо Казаков 
                        (на пианото) и Георги Средков как е стигнала до върха.

                  Постановката е от типа разказ в разказа. Триумфите на великата 
                  Калас присъстват, но само като спомен. Докато прослушва и 
                  троснато назидава млади таланти, героинята се връща към 
                  времето, прекарано по най-големите оперни сцени в света. 
                  “Изкуството се ражда само след страдание, но когато е дарено с 
                  радост на хората, то осмисля съществуването”, казва Мария 
                  Калас и припомня как е дошъл успехът й. Заедно с това реди 
                  монолози, отправени към Аристотел Онасис - мъжът съсипал 
                  живота й. Моментът, в който Зафирова изрича на италиански 
                  “Отдадох всичко на теб”, е сред най-въздействащите в 
                  спектакъла.


                        Мария Калас. 

                  Освен реплики на Калас, в представлението звучат и записи на 
                  нейни изпълнения. Солата от “Сомнамбула”, “Макбет” и “Тоска” 
                  се чуват като фон на постановката. В спектакъла участват и 
                  студенти от Консерваторията. Те играят възпитаници от 
                  майсторския клас на Мария Калас в “Джулиърд скуул” в Ню Йорк. 
                  Сопраните Александра Миндова, Антоанета Костадинова и тенорът 
                  Георги Средков извисяват гласове в оперните арии. В отделните 
                  представления те се редуват с Анелия Цонева и Тодор Йотов. 
                  Христо Казаков пък свири на пиано като корепетитор. 
                  Младежите оставят доста приятно впечатление с играта си. Макар 
                  на моменти да изглеждат леко вдървени на сцената, зрителите ги 
                  оправдават. “Не е вярно, че само пеят хубаво. Те умишлено се 
                  държат така, нали са в сянката на Калас”, контрира възрастна 
                  госпожа изказването на студент от НАТФИЗ, че певците “нямали 
                  необходимото сценично поведение”. 

                        СПЕКТАКЛИ - Представленията накратко

                  Пачино репетира трагедия на Софокъл

                        Снимка: АП

                  Ал Пачино излиза отново на театрална сцена. От няколко дни 
                  актьорът репетира ролята на Едип от древногръцката трагедия на 
                  Софокъл “Едип цар”. Според сюжета на творбата героят на Пачино 
                  убива баща си и се жени за майка си. Режисьор на спектакъла е 
                  актрисата Естел Парсън (позната от филма “Бони и Клайд”). Тя 
                  се надява до няколко месеца представлението да влезе в афиша 
                  на някоя от сцените на Бродуей. Освен Ал Пачино в спектакъла 
                  ще участват Диан Вист, Едуард Хърман и Дейвид Стратерн. 


                  Дукакис се връща на Бродуей


                  Носителката на “Оскар” Олимпия Дукакис ( за ролята в 
                  “Лунатици”) се връща на Бродуей на 12 април. Тогава тя ще 
                  представи своя моноспектакъл “Роуз” по пиесата на Мартин 
                  Шърман. Сюжетът се завърта около историята на еврейска 
                  емигрантка след Втората световна война, която бяга от Украйна 
                  в Маями бийч. На снимката Дукакис позира със собствена марка 
                  сос за салати на откриването на ресторант от веригата “Планета 
                  Холивуд”. 

