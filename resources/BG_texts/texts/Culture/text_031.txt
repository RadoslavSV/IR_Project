Творци: къде са парите?
                  Български интелектуалци се оплакаха един на друг от мизерията, 
                  министерските чиновници ги успокояваха с напредъка в 
                  аудио-визуалното законодателство
                  БОРИСЛАВА РАДОЕВА
                  ДИЛЯНА ДИНЧЕВА
                  Три часа интелектуалци и чиновници озвучаваха вчера НДК с 
                  мислите си за спасяването на родната култура. Първите държаха 
                  пламенни речи, вторите четоха доклади. А министърката на 
                  културата Емма Москова директно пропусна мероприятието, 
                  организирано от гражданско движение “Св. Георги Софийски”. 
                  Вежди Рашидов, проф. Андрей Пантев, Хачо Бояджиев, доц. Антони 
                  Тодоров бяха определени да водят дискусията. Зад масата, на 
                  която седяха четиримата, в златен обръч се люлееше златна 
                  камбана. 
                  Дело ни е да държим будна камбаната на гражданската съвест, за 
                  да върши всеки своето дело, обясниха символиката 
                  организаторите. 
                  Препирнята започна 
                  още с раздаването на декларацията, подготвена от 
                  организаторите. “В този документ се говори за културна 
                  интеграция. Никой обаче не прави сметка, че исторически 
                  погледнато, изследователите говорят за Западна Европа - за 
                  нейната религия, за нейните паметници, за нейната книжнина, а 
                  не за тази на Източна Европа”, контрира декларацията проф. 
                  Иван Божилов. 

                        Тревожа се за България, каза с усмивка вчера поетът 
                        Любомир Левчев.

                  Той припомни как президентът Стоянов е призовавал към 
                  “цивилизационен избор”, докато в съседна Югославия бомби 
                  разрушаваха манастири, символи на древната култура на Източна 
                  Европа. Това е меко казано странно, заяви Божилов. Според него 
                  думата “интеграция” е неуместна по отношение на културата ни и 
                  ЕС, защото България има създаден модел и културна идентичност, 
                  въпреки че в “Ла Рус” и енциклопедия “Британика” срещу думата 
                  кирилица пише “руска азбука”.
                  “Отношенията между власт и култура трябва да бъдат като двама 
                  души, които изпитват потребност един от друг, без да се 
                  обичат”, заяви проф. Андрей Пантев. Той обаче се опасява, че 
                  културният елит може да стане зависим от покровителите си и 
                  тогава ще се върнем към драмата на миналото. Хората, които 
                  могат да правят и защитават културната политика на държавата 
                  ни са самите културни дейци, просветените бюрократи и 
                  гражданското общество, смята Пантев. 
                  “Нашата култура 
                  не може да създаде оригинални и самобитни творби
                  Опитваме се някак по български да се приспособим към 
                  комерсиализацията, обхванала световното изкуство. Не вярвам, 
                  че ако има данъчни облекчения, спонсорите ще се юрнат да дават 
                  пари”, изрази своя скептицизъм бившият културен министър 
                  Ивайло Знеполски.


                        Финансистът Емил Хърсев (вляво) и депутатът от ОНС 
                        Димитър Луджев седяха един до друг и умуваха с какво 
                        може да помогнат на интелектуалците в България.

                  Режисьорката Иванка Гръбчева пък се оплака, че дори когато 
                  нещо стойностно и българско се появи на екрана, например в 
                  понеделник, в четвъртък то бива убито в “24 квадрата” на БНТ.
                  Не си представях срещата така, избухна актьорът от театъра на 
                  армията Георги Новаков. Според него се получило “изпадане в 
                  параноичен транс, някаква аура стил “Александър Божков”. 
                  Изказват се много хора, а никой не казва, че днес е 6 февруари 
                  2000 г. и пари няма. Дайте думата на хора, които знаят за 
                  какво става дума, поканете ги да говорят - там бате Любо 
                  (Любомир Левчев - б.р.) виждам. Говорете как да се оправим в 
                  тази ситуация”, опита се да върне нещата към темата Новаков. В 
                  отговор на това започна изказването на Диана Данаилова, 
                  представител на министерството на културата.
                  Отчетът на ведомството на Москова 
                  “Важното в случая е, че страната трябва да се подготви за 
                  преговорите с ЕС. Сигурна съм, че имаме готовност за това. 
                  Нещо повече - готови сме да приключим тези преговори за 6-7 
                  месеца”, отчете Данаилова. Тя напомни на събралите се, че 
                  България била напреднала в областта на аудио-визуалното 
                  законодателство и даде пример със Закона за радиото и 
                  телевизията. Данаилова изрази увереност, че той е хармонизиран 
                  с европейското законодателство. Като доказателство за това тя 
                  посочи, че само България и Унгария от бившите социалистически 
                  страни имат покана за участие в програма “Медиа 2” на 
                  Евросъюза. Също и покана за участие в новата рамкова програма 
                  на ЕС “Култура 2000”. 


                        Актьорът Георги Новаков каза, че срещата се е превърнала 
                        в параноичен транс, имало аура в стил “Александър 
                        Божков”.
                        СНИМКИ: АЛЕКСЕЙ ДИМИТРОВ

                  Въпросът е как в България се помага на културата, попита от 
                  залата доц. Таня Буруджиева. 
                  Аз заявих, че ще говоря само по въпроса за влизането ни в ЕС и 
                  готовността ни за това, отговори Данаилова.
                  Още от отчетния доклад на министерството на културата?, обърна 
                  се с въпрос към залата Хачо Бояджиев и присъстващите избухнаха 
                  в смях. 
                  След словото на Диана Данаилова скулпторът Вежди Рашидов, 
                  който в началото на дискусията заяви пред “Монитор”, че не му 
                  се говори и се явява повече слушател, не издържа и придърпа 
                  микрофона. 
                  “Иван Костов пита бизнесмените вместо да дава законови форми 
                  за финансиране на културата. Питам, кой си дава парите ей 
                  така, а? Тия хора, новобогаташите, които разбират само от 
                  кебапчета и нямат вина, че е така? Кое у нас дава възможност 
                  бизнесмен да даде пари на Христо Фотев - този човек, пред 
                  когото се прекланям. Аз лично не се оплаквам, но не ми е уютно 
                  като седна до Фотев. Как живее той, знаете ли? А аз до него се 
                  чувствам като шопар. Не ми е добре!”, изля на един дъх 
                  Рашидов. 
                  Той обясни, че парите се дават в институциите, но така и не 
                  стигат до твореца, а някои 
                  искат да правят наново партийна интелигенция
                  На премиера Костов пък едва сега му станало ясно, че без пари 
                  изкуството не може. Едновременно с това обаче никой не говори 
                  за данъчни облекчения, а производителят на изкуство се таксува 
                  като производител на хладилници. 
                  Получава се един законов рекет, а аз се интересувам кога ще 
                  забогатее голямата личност, отсече Рашидов. Според него тази 
                  личност носи положителното послание и има тежест пред ЕС. Това 
                  е и единственото нещо, което можем да покажем на света. 
                  “Иначе кое? Икономика ли? Бизнес? Или чистота?”, риторично 
                  попита скулпторът. Според него правителството има конфликт със 
                  собствената си култура и няма политика за спасяване на хората 
                  на изкуството.
                  Той визираше изказването на премиера Иван Костов, който в 
                  петък, след среща с бизнесмени, банкери и застрахователи 
                  призова “хората на изкуството да излязат от дупките”.
                  Призивът на богатите хора към интелектуалците в България, 
                  който впечатлил министър-председателя, бил те слязат от 
                  пиедестала и да позволят да им се помогне. Според Костов 
                  всички си дават сметка за това, че хората на изкуството са 
                  унижавани и в духовната сфера успявали най-агресивните, а не 
                  тези, които трябва. 
                  В замяна на помощта си бизнесмените поискаха от правителството 
                  изравняването на някои форми на рекламиране и спонсориране.
