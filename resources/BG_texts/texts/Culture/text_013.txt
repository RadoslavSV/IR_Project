Културните събития накратко
                  Москова обяви конкурс за директор на Филмовия център
                  Министърът на културата Емма Москова обяви конкурс по 
                  документи и събеседване за директор на Националния филмов 
                  център (НФЦ), съобщиха от пресцентъра на културното ведомство. 
                  Кандидатите трябва да имат висше хуманитарно образование и 
                  най-малко 5 години стаж във филмопроизводството и 
                  продуцентството. Освен това, трябва да са запознати с 
                  основните нормативни актове, отнасящи се до управлението и 
                  функционирането на културните организации. Кандидатите ще се 
                  явяват с концепция за 3-годишен период за цялостно развитие на 
                  Националния филмов център, като орган за подпомагане на 
                  филмопроизводството, продуцентството и разпространението, 
                  съобразно принципите на Правилника на НФЦ. Предимство ще имат 
                  тези, които притежават допълнителна квалификация по мениджмънт 
                  в културата, уточняват от Министерството на културата.
                  Пиесата на Ясмина Реза и в театър "Зад канала"

                        Снимка: Архив "Монитор"

                  Пиесата "Арт" на нашумялата френска драматуржка Ясмина Реза ще 
                  има премиера в сряда и в Малкия градски театър "Зад канала", 
                  съобщиха от трупата. След като преди няколко месеца режисьорът 
                  Леон Даниел постави творбата във Военния театър, сега с нея се 
                  захваща и Пламен Марков. За разлика от Даниел, който 
                  предпочете заглавието "Изкуство", Марков е оставил 
                  оригиналното френско име. За ролите на Марк, Иван и Серж той 
                  ангажира актьорите Атанас Атанасов, Владимир Пенев и Стойо 
                  Мирков. Спектакълът в МГТ "Зад канала" е копродукция с 
                  Драматичния театър в гр. Монтана. Сценографията и костюмите са 
                  дело на Чайка Петрушева, а музиката на Асен Аврамов. 
                  Студенти свирят джаз в Чешкия център
                  Студенти от Държавната музикална академия ще свирят джаз в 
                  Чешкия център този четвъртък, съобщи Балкан. Те са подготвили 
                  програмата си под ръководството на известния български джазмен 
                  Симеон Щерев-Банана. Концертът е озаглавен "Флейтата в 
                  класиката и джаза". Двама от участниците Николета Хайтова и 
                  Александър Стоянов са възпитаници от класа на Щерев в 
                  Консерваторията. Те ще свирят на флейта, под съпровода на 
                  Селма Чурукова, която застава на пианото. Тя също е студентка 
                  в Музикалната академия.
                  Почитат Леда Милева в Столичната библиотека
                  Новото издание на "Цветни приказки" от Леда Милева представя 
                  довечера Столичната библиотека, съобщи агенция Балкан. 
                  Проявата е посветена на 80-годишнината на авторката. Томчето 
                  излиза с клеймото на издателство "Български писател", а 
                  илюстрациите в него са дело на художничката Олга Паскалева.То 
                  е четвърто, преработено издание на популярните творби. Книгата 
                  включва 8 приказки в стихове, които носят различни заглавия - 
                  "Бяла приказка", "Жълта приказка", "Червена приказка" и т. н. 
                  Критиците определят творбите като силно драматургични. С тях 
                  авторката прави революция и в детската песен. Най-известният 
                  детски хор "Бодра смяна" също ще почете юбилея. Леда Милева е 
                  авторка на много от песните, включени в репертоара му.
