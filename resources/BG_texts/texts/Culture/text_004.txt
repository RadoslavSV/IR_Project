СЪЗДАДОХМЕ КЛАНА ЧЕЛЕНТАНО КАТО ПРИЯТЕЛСТВО И ИМЕННО ЗАРАДИ ТОВА ТОЙ СЕ ПРЕВЪРНА В ИСТИНСКИ БИЗНЕС

Г-Н МАРИАНО, КАКВИ СА ВПЕЧАТЛЕНИЯТА ВИ ОТ ПЪРВОТО ВИ ПОСЕЩЕНИЕ В БЪЛГАРИЯ?
- За мен българският народ е братски на италианския - много си приличаме. Не се чувствам като в някаква чужда държава. Не намирам някакви особени разлики. Единствената е в езика. Това ме обърква малко - като се разхождам в центъра, не разбирам надписите, защото всичко е написано на кирилица. Но когато се запознавах с хората в България, ги приемах като част от моите познанства в Италия. Единственото, което ми пречи, е, че е малко по-студен климатът от този в Италия. 
 
В МОМЕНТА ПОДГОТВЯТЕ БЪЛГАРО-ИТАЛИАНСКИ МУЗИКАЛЕН ПРОЕКТ ХОРАТА ЩЕ РАЗБЕРАТ. КАКВО ЩЕ ПРЕДСТАВЛЯВА ТОЙ И КАКВО ЩЕ УЗНАЯТ ХОРАТА?
- Всъщност заглавието се роди в България. Това е един много голям интернационален проект. Избрах да го реализирам в България, защото идеята за него се роди при един от разговорите ми с българската мениджърка Яна Янчева по време на едно от изданията в Сан Ремо. Когато се срещнахме тогава в моя офис и тя видя многобройните снимки по стените на различни известни личности, ми каза: Детто, защо не разкажем на света за всички тези хора, с които по някакъв начин е свързан и твоят живот, най-известните певци и артисти в Италия. Защото аз работих с Челентано, с Батисти, с Ал Бано. Работих и в киното с Мастрояни, с едни от най-големите. Така решихме да реализираме този проект. А това, че заглавието му е Хората ще разберат е, защото всички знаят какво е аранжимент, но не и как се прави. Това означава, че те трябва да разберат как става това. Много често ме питат как се пише една песен. Дали най-напред се създава текстът или музиката. Чрез този тв спектакъл ще покажа как се пише една песен, как се ражда една песен на Челентано, на Батисти, музика за филми. 
 
КАКВО ИСКАТЕ ДА РАЗБЕРАТ ХОРАТА?
- Ще се стремя чрез този спектакъл да отговоря на всички въпроси, които са ми задавали хората в досегашния ми артистичен живот. Макар че всъщност няма формула за това, как се ражда една песен. Така например един от най-големите текстописци Могол създава винаги думите след музиката. А авторът на известната песен Воларе на Доменико Модуньо написа първо текста, а след това Модуньо създаде музиката. Няма формула. Но всички тези големи имена са част от моята кариера. 
 
СПОМЕНАХТЕ, ЧЕ ИСКАТЕ ДА ОТГОВОРИТЕ НА МНОГОТО ВЪПРОСИ НА ХОРАТА. КОЙ Е ВЪПРОСЪТ, НА КОЙТО ВИЕ САМИЯТ НИКОГА НЕ УСПЯХТЕ ДОСЕГА ДА НАМЕРИТЕ ОТГОВОР САМ ЗА СЕБЕ СИ?
- Къде е Бог.
 
ПО РАЗЛИЧЕН НАЧИН ЛИ СЕ СЪЗДАВА МУЗИКА ЗА ФИЛМИ - ИЗВЕСТНО Е, ЧЕ СТЕ АВТОР НА МУЗИКАТА НА ПОВЕЧЕ ОТ 200 САУНДТРАКА? И СЪЩЕВРЕМЕННО ТВОРИТЕ ЗА ГОЛЕМИ ИМЕНА КАТО АЛ БАНО, ЧЕЛЕНТАНО...
- Има много голяма разлика при писането на музика за филми и за песни. Една песен трябва да ти разкаже всичко и да успееш да го преживееш само за 3-4 минути. Това означава, че всичко се ражда или умира в рамките на тези минути в тази песен. Докато филмът е една история от час и половина. Там има повече атмосфера, движение. Може да има страх, любов, изневяра... За музиканта е важно да проследи всеки път този страх, тази любов - всяка минута. Имаш много повече време да се разгърнеш като музикант. Докато в песента всичко трябва да е много по-синтезирано. 
 
В ИНТЕРВЮ ЗА НАШИЯ ВЕСТНИК АЛ БАНО КАЗА, ЧЕ ВИЕ ЗА НЕГО СТЕ КАТО ГОЛЯМ БРАТ. КАКВО Е ТОЙ ЗА ВАС?
- О, много е трудно да говоря за Ал Бано, защото нашето приятелство е от 35 години. Когато се запознахме, той нямаше тази кариера, която има днес. Тогава аз го учех на всичко онова, което днес той вече знае. Когато Ал Бано влезе в залата, където кланът Челентано подбираше таланти, Ал Бано не знаеше дори как функционира техниката - микрофоните. Когато се срещнахме, аз бях известната личност, а той едно обикновено момче. Но още щом го видях, имах чувството, че го познавам от години. Още преди да го чуя как пее, усетих, че сме свързани по някакъв особен начин като духовност. В продължение на 12 години работех с него, а за десетилетие само аз имах това право, държах му правата. С годините той израсна. Стана независим. Но това е нещо нормално. А аз започнах да се занимавам и с филмова музика. Пътищата ни обаче никога не са се разделяли, въпреки че сме летели в различни посоки. Взаимоотношенията ни винаги са били поставени на истинска коректност. Затова, когато се срещнем, си казваме, че сме братя. 
 
КОГАТО СЪЗДАВАХТЕ КЛАНА ЧЕЛЕНТАНО, ЕДИНСТВЕНО ОТ ИДЕЯТА ДА ОТКРИВАТЕ НОВИ ТАЛАНТИ ЛИ СЕ ВОДЕХТЕ, ИЛИ ЦЕЛТА БЕШЕ ТАЛАНТИТЕ ДА БЪДАТ ПРЕВРЪЩАНИ В ЗВЕЗДИ И ОТ ТОВА ДА СЕ ПРАВИ БИЗНЕС?
- Така е. Съвсем основателен е въпросът ви. На всички нас от клана Челентано точно това ни беше идеята. Всъщност самият Адриано Челентано събра групата от приятели музиканти и певци. Но музикантите и певците трябваше да бъдат перфектни и същевременно много добри приятели. Първо беше приятелството, а след това дойде и бизнесът. Такъв беше принципът - първо приятелство, а след това бизнес. Приятелството в бизнеса ни донесе много пари, но бизнесът не беше най-напред в съзнанието ни. Стремяхме се да правим всичко добре и да бъдем истински приятели. Съзнавахме, че най-напред трябва да правим всичко добре и професионално, а след това ще дойде и бизнесът. 
 
БЪЛГАРСКИТЕ ЗВЕЗДИ ВИНАГИ СЕ СРАВНЯВАТ С ТОВА, КОЕТО ПРАВЯТ ЗАПАДНИТЕ ИМ КОЛЕГИ И ВСЯКА ЕДНА СРЕЩА СЪС СВЕТОВНО ИМЕ ЗА ТЯХ Е СЪБИТИЕ. А ЗА ВАС Е ЕЖЕДНЕВИЕ.
- Да, за мен това е нещо нормално. Аз винаги съм работил с всички онези, които са били номер едно в Италия. Това в никакъв случай не ме е променило като човек. Когато работя с хора, които са номер едно, се чувствам изключително добре. Ако трябва да го правя с номер три или четири, тогава не съм аз, защото не мога да си свърша работата. Никога не съм си казвал: Браво, Мариано! Ти си велик! Не обичам да съм на първите страници на вестниците. Ужасявам се когато около мен липсват професионалисти. 
 
КАК СЕ СЪЗДАВА ЕДНА ГОЛЯМА ЗВЕЗДА, КАК ЕДИН ТВОРЕЦ СТАВА НОМЕР ЕДНО? САМО ТАЛАНТ НЕ Е ДОСТАТЪЧЕН.
- Гласът на артиста е даден от Бога. Хубавата песен пак е написана благодарение на Божията благословия. Когато тези две неща са налице и има и двама добри мениджъри, тогава всичко е наред и е възможно. 
 
В МОМЕНТА ПИШЕТЕ КНИГА. ОБИКНОВЕНО КОГАТО ХОРАТА ГО ПРАВЯТ, КАЗВАТ, ЧЕ ТОВА ЩЕ Е РОМАНЪТ ИЛИ КНИГАТА НА ЖИВОТА ИМ. КАКВА ЩЕ Е КНИГАТА, КОЯТО ВИЕ ЩЕ ИЗДАДЕТЕ?
- О, книгата, която пиша, е много човешка. Бил съм част от живота на много големи артисти и ще разкажа за всеки един от тях как сме работили заедно, как сме правили музика. Още повече че съм им бил и приятел. Дори бях кум на сватбата на Ал Бано. Няма да има скандални неща. Духовното ще надделява. Не пиша книгата, за да се представя пред другите, а за да не забравя това, което ми се е случило. Стигнах до извода, че ако не напишеш това, което си преживял, го забравяш. 
 
КАКВА БИ БИЛА МЕЛОДИЯТА, КОЯТО БИХТЕ НАПИСАЛ, ЗА ДА ПРЕДСТАВИТЕ ЖИВОТА СИ?
- Не знам. Но определено няма да е тъжна. Всичко ще е смесено - тъжно, отчаяно, весело... Сигурно бих я озаглавил Живот, защото музиката и животът за мен са едно и също нещо. 
