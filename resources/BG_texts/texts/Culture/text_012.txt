Мила Йовович – една противоречива Жана Д’Арк
                  Епосът на Люк Бесон обединява три коренно различни филма в едно
                  ГЕОРГИ НЕДЕЛЧЕВ

                        Жана Д’Арк
                        (Joan of Аrc)
                        с Мила Йовович, Джон Малкович, Дъстин Хофман, реж. Люк 
                        Бесон
                        Зрелищен епос за съдбата на легендарната девойка отпреди 
                        500 години. Жана Д’Арк се изживява като Божи пратеник, 
                        повежда Франция към свободата, но накрая е изгорена на 
                        кладата като вещица. ***

                  Каква ирония. Когато преди 2 години гледахме суперпродукцията 
                  на същия Люк Бесон “Петият елемент”, трябваше да преглътнем 
                  обстоятелството, че най-американският от всички американски 
                  актьори – Брус Уилис, ще ни говори от екрана на френски. 
                  Вината за това беше у дистрибуторите, които предпочетоха 
                  френскоезичните копия на фантастичния екшън като по-евтини. 

                        Суперпродукцията “Жана Д’Арк” е като самата си героиня – 
                        красива, противоречива, на места твърде силна, другаде 
                        съвсем неукрепнала.
                        СНИМКА: АЛЕКСАНДРА ФИЛМС

                  Сега пък се случва точно обратното. Бесон представя 
                  най-френския от всичките си филми, посветен на един от 
                  символите на тази държава, но озвучен изцяло на английски. Има 
                  нещо парадоксално в това героите на “Жана Д’Арк” да мразят 
                  британците до мозъка на костите си и същевременно да говорят 
                  от екрана на техния език.
                  В този парадокс се крие и един от основните проблеми на 
                  зрелищната и очаквана с голям интерес суперпродукция от 
                  режисьора, който преди “Петият елемент” ни впечатли с 
                  “Никита”, “Метро” и “Леон”. От една страна тя е прекалено 
                  френска като замисъл и съдържание, от друга е твърде 
                  холивудска откъм реализация и касови амбиции. В ролите на 
                  исторически фигури от парижкия кралски двор се подвизават 
                  американски асове като Джон Малкович и Фей Дънауей. Самият 
                  Дъстин Хофман пък показва класата си в противоречиво 
                  възприемания образ на Съвестта на главната героиня, след като 
                  тя е тикната в зандана с обвинението, че е вещица.
                  Французите със сигурност не са харесали холивудския момент, 
                  внесен тук от златната кокошка на тяхното кино Бесон. 
                  Американците и англичаните пък недолюбват трактовката на 
                  историческите факти и представянето на техните хора. За нас 
                  българите единственият шанс да харесаме този филм е да не се 
                  замисляме много върху това което гледаме и слушаме.
                  “Жана Д’Арк” може условно да се раздели на три основни части, 
                  които ще допаднат на три коренно различни типа зрители. На 
                  практика това са коренно различни филми, събрани в едно. 
                  Първоначално виждаме Орлеанската дева преди да се превърне в 
                  народен водач. Тази част е представена с много мистицизъм и 
                  авангардни режисьорски и операторски решения. Визията има 
                  превес над действието. Следва втората част, която е 
                  първокачествен средновековен екшън с внушителни батални сцени. 
                  Жана Д’Арк повежда французите към освобождение от британското 
                  подтисничество. Тук Бесон показва най-силното си качество – 
                  умението да влага странен почти до абсурдизъм хумор даже и в 
                  най-драматичните моменти. Третата част, в която се разказва за 
                  процеса на Инквизицията срещу народната героиня, е решена 
                  по-скоро в холивудски стил – с дълги диалози и монолози, 
                  многократно повторение на основните поуки за нуждите на 
                  разсеяния зрител, и патетика, която трудно влиза в съзвучие с 
                  видяното дотук.
                  В желанието си да се хареса на възможно най-широка публика, 
                  “Жана Д’Арк” е в състояние да разочарова потенциалните фенове 
                  на всяка от трите си части, тъй като другите две определено ще 
                  ги изнервят.
                  Тогавашната съпруга на режисьора - Мила Йовович, излъчва 
                  обаяние и почти извънземна красота. В “Петият елемент” тези 
                  нейни качества пасваха идеално на филма. В ролята на 
                  Орлеанската дева обаче на украинката не й достига мощ в гласа 
                  и драматична дълбочина.
                  Всъщност, целият филм може да бъде описан като самата си 
                  главна героиня – красив, противоречив, на места твърде силен, 
                  другаде съвсем неукрепнал. 
                  Веднага след края на снимките Бесон се разведе с титулярката 
                  на последните си два филма. От наша гледна точка като че ли 
                  беше по-добре да не бе изоставял Мила Йовович, но и да не се 
                  бе захващал с толкова амбициозен филм като “Жана Д’Арк”.
                  Най-добре ще е Бесон да прави повече филми с титуляр като Жан 
                  Рено, а Йовович да се снима по-често в неща като “Завръщане в 
                  синята лагуна”.
                  Ако горният филм ви харесва, гледайте също: “13-ият воин”, 
                  “Смело сърце”, “Роб Рой”, “Първият рицар”, “Жана Д’Арк” (тв 
                  версията, излязла у нас на видео)
