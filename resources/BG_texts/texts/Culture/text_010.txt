                  Културните събития накратко
                  Честват Вазов с църковни песнопения
                  150 години от рождението на патриарха на българската 
                  литература Иван Вазов ще честват в Народния театър на 19 
                  февруари, съобщи агенция Балкан. Голямата Вазова вечер ще 
                  започне в 17 ч. и е съвместна инициатива с Народната 
                  библиотека "Св. Кирил и Методий". Програмата включва обработка 
                  на автентичен фолклор и църковнославянски песнопения, 
                  изпълнени от акапелната формация от артисти "АКФА" с диригент 
                  Евгени Господинов. Ще бъдат прочетени и фрагменти от книгата 
                  "Спомени на Съба Вазова". В чест на поета-патрон пък същият 
                  ден трупата на Народния театър ще представи спектакъла 
                  “Двубой”.
                  Живопис на Тодор Хаджиниколов на “Шипка” 6
                  Пейзажи на покойния художник Тодор Хаджиниколов представя от 
                  утре галерията на СБХ на ул. “Шипка” 6, съобщи Весела Ножарова 
                  от връзки с обществеността. Проф. Светлин Русев ще открие, 
                  подредената на IV-ия етаж експозиция. Културната проява е 
                  възпоменателна и е по повод смъртта на Тодор Хаджиниколов, 
                  отишъл си трагично от този свят през м.г. Роденият през 1920 
                  г. творец е преминал през кошмарите на Белене. Неговите 
                  пейзажи не пресъздават само природата в нейните състояния, а 
                  ги превръщат в изтънчен изказ на лутанията, възходите и 
                  паденията на човешкия дух, твърди близкият приятел на твореца 
                  - художникът Светлин Русев.
                  Излиза френско-българска книга за религиите
                  Третата книга от френско-българската поредица “История на 
                  религиите” пуска от 7 февруари “Прозорец”. Тя е част от 
                  9-томното издание, което “Прозорец” пуска съвместно с 
                  френското издателство “Галимар”. Книгите ще се появяват 
                  едновременно на пазара и в двете страни. Ангелина Терзиева и 
                  Лиляна Цанева са превели книгата. Томчето включва статии за 
                  древноизточните индуизъм, даоизъм, будизъм, както и за 
                  религиите на Китай и Япония. Френските издатели канят за 
                  написването на всеки том най-изявените световни специалисти от 
                  съответната област. Изданието включва текстове на известни 
                  експерти като Мари Есну, Пол Бемил, Андрю Бароуз и др.
                  Център АТА представя инсталация “Fuck you”
                  Видео инсталацията “Fuck you” на завършилия специалност 
                  “Стенопис” художник Любо Костов ще представи тази вечер 
                  Центърът за съвременно изкуство АТА, на ул. “Христо Белчев”. 
                  Творбата е вдъхновена от родната културна действителност и 
                  положението на българския творец, съобщиха от АТА. Масовата 
                  култура на американците е другият подтик за Костов. Според 
                  него тя е изградена изцяло върху думата Fuck. Освен видео 
                  инсталацията ще бъде представен и СD-RОМ със същото заглавие. 
                  Народни танци в Унгарския център
                  Унгарската народна певица Лаура Фараго ще пее в Унгарския 
                  културен институт на 10 февруари, съобщи Балкан. Концертът под 
                  надслов "Празничен календар" е част от програмата, подготвена 
                  от института за празненствата по 1 000-годишнината от 
                  създаването на държавата. Програмата на изпълнителката включва 
                  народни песни, балади и приказки.
                  Лаура Фараго е родена през 1949 г. в Будапеща. През 1979 г. 
                  завършва Музикалната академия в Берлин, специалност "Пеене". 
                  Носителка е на множество награди, между които от Международния 
                  конкурс за народни песни в Мидълсбро през 1971г. 
                  Най-известните й плочи с народни песни и балади са от 1977г. - 
                  "На върха на дъгата", и от 1992 г. - "Юлия, хубаво девойче".
                  Керамична изложба в галерия “Ирида”
                  Творби от керамика подрежда довечера в галерия “Ирида” 
                  художничката Росица Трендафилова, съобщи Балкан. Тя е сред 
                  малкото художници, успели да изразят чрез порцелана 
                  най-тънките нюанси на душевните емоции, смятат изкуствоведите. 
                  Творбите на художничката са нежни и артистични, движат се по 
                  ръба на "чупливостта" на порцелана, без да го насилват. 
                  Авторката е родена през 1953 г. в Самоков. През 1978 г. 
                  завършва Художествената академия в София, специалност 
                  "Силикатни форми". Има множество участия в изложби зад граница 
                  и няколко престижни отличия, между които "Биеловарски приз" от 
                  Загреб през 1997 г.
