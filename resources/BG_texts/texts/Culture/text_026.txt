                  МУЗИКА
                  Ани Дифранко: Със студио у дома съм друг човек
                  Амазонката на рока издаде 13-и албум в кариерата си, 
                  продължава да отказва на големите компании
                  Аni Difranco
                  Тo Тhe Тeeth 
                  (Сooking Vinyl/Рива Саунд)
                  ****
                  “Тo Тhe Тeeth” е 13-ият студиен албум в кариерата на Ани 
                  Дифранко – може би най-добрата певица, за която по-голямата 
                  част от света няма да научи никога. Причината за нейната 
                  недостатъчна популярност е единствено в отказа й да подпише 
                  договор с някоя могъща звукозаписна компания. Ани упорито 
                  продължава да издава албумите си в Америка чрез своята фирма 
                  “Righteous Вabe”, а за останалия свят отстъпва правата на също 
                  така независимата “Сooking Vinyl”. Говори се, че въпреки 
                  отсъствието й от горните места на класациите, тя има не 
                  по-малки приходи от свои последователки като Аланис Морисет, 
                  Джуъл или Пола Коул. Просто на нея никой не й прибира 
                  по-голямата част от постъпленията в замяна на шумната рекламна 
                  пропаганда.
                  Особеното в музиката на Ани е уникалното съчетание от 
                  агресивност и лиризъм. Текстовете й нямат равни на себе си по 
                  своята проникновеност и дълбочина. В песните на Дифранко 
                  понякога секунда тишина е по-натоварена със съдържание от цяла 
                  минута музика. Тя е виртуозен китарист (Принс даже я покани да 
                  гостува в последния му албум) и още по-виртуозен вокалист.
                  Почти всички заглавия на Ани Дифранко са издадени у нас 
                  благодарение на “Рива Саунд”. Дискографията на родената в 
                  Бъфало, щата Ню Йорк певица е може би най-голямата 
                  концентрация на чист и неопорочен от нищо талант в 
                  съвременната музика.
                  Тук публикуваме интервю на Ани Дифранко, взето от Роналд Емке, 
                  което бе предоставено на “Монитор” от нейните български 
                  издатели.

                        СНИМКА: РИВА САУНД

                  Ани, много слушатели на новия ти албум ще останат изненадани – 
                  особено тези, които си мислят, че познават добре музиката ти…
                  Мисля, че албумът ми “Little Рlastic Сastle” (1998 г. – 
                  бел.ред.) посочи ново направление, а “Up Up Up Up Up Up” 
                  (1999) беше продължение в същата посока. Сега с новия албум 
                  достигнах следващ етап от това развитие. Опитвам се да избягам 
                  от онези триминутни отделни песни – албумът сега сякаш е една 
                  цяла композиция.
                  Този път участват и доста гостуващи музиканти?
                  Саксофонистът Масео Паркър свири в три от песните, а също и 
                  Арти (Артистът, някога известен като Принс – бел.ред.) – той 
                  направо си разкъса белите дробове, за да ми приглася тихо в 
                  “Рrovidence”. Освен това тук е Ървин Мейфийлд, който скоро ще 
                  стане един от най-знаменитите тромпетисти на Ню Орлийнс. 
                  Брайън Улф свири на туба, а Кърт Суингхамър е страшен 
                  китарист-експериментатор от Торонто. Но аз принципно не си 
                  падам по дългите списъци с известни гости. 
                  Голяма част от албума е записана соло, в “Дъст Боул” – твоето 
                  ново студио и нов дом…
                  Да, през последната година животът ми се промени, откакто имам 
                  студио у дома. Опитвахме някои от парчетата и с групата, но на 
                  мен повече ми харесваха във вида, в който се получиха у дома в 
                  моето студио – груби, сурови варианти. Онова, което записвах 
                  вкъщи посред нощ, губеше интимността си, когато го 
                  възпроизвеждахме на другия ден с групата.
                  Значи сега се чувстваш по-уютно, отколкото някога, в началото?
                  От “Up Up Up Up Up Up” насам започнах да навлизам по-надълбоко 
                  в процеса на записа. Вече не правя просто директни записи от 
                  живото изпълнение, както преди. А хората взеха да мислят, че 
                  от това албумите ми звучат коренно различно, че претърпявам 
                  някаква стилова промяна – все неща, които обикновено се 
                  казват, когато не могат да вкарат някого в рамките. Откакто 
                  съм започнала да свиря, китарата ми звучи ударно, 
                  синткопирано. Според мен, хората едва сега започват да 
                  разбират музаката ми. Всеки, който записва много албуми, е 
                  дишащо, променящо се, израстващо човешко същество и обикновено 
                  се движи далеч пред стереотипите.
                  Вече стана дума за Масео Паркър. Как се стигна до силното 
                  брас-присъствие в новия ти албум?
                  Винаги съм харесвала духовите инструменти. Някога, когато 
                  мечтаех групата ми да се разширява, мислех и за една силна 
                  духова секция. Един месец бях на турне с Масео и неговите 
                  музиканти. Когато влязохме в студиото, чувах вече брасовете в 
                  главата си – те бяха станали част от съществуването ми. 

                        АЛБУМИТЕ НА СЕДМИЦАТА

                  Колийн дебютира с име на витамин
                  Vitamin С
                  Vitamin С
                  (Warner/Орфей мюзик)
                  ***

                        СНИМКА: ОРФЕЙ МЮЗИК
                        Американката Колийн Фицпатрик е бивша танцьорка и 
                        второстепенна киноактриса, която направи силен дебют 
                        като певица и авторка на песни.

                  “Витамин Це” прилича на име на група, даже на българска 
                  такава, или най-малкото на някакво наше списание. Зад него 
                  обаче се крие солопевица, при това доста симпатична, която на 
                  всичкото отгоре и сама си пише парчетата.
                  Тя се казва Колийн Фицпатрик и направи един от най-интересните 
                  дебюти в попмузиката през 1999-а с едноименния си албум.
                  Бившата танцьорка, която има във фонотеката си предимно групи 
                  с Б – “Бийч Бойс”, “Бийтълс”, “Блонди” и т.н., предлага 12 
                  парчета в еклектичен стил. Тук има денс, хип-хоп, брит-поп, 
                  техно и даже латино. Едно от малкото парчета, които не са 
                  авторски, е много оригинална кавърверсия по “Сантана”.
                  Зад амбициозния проект на Колийн стоят композитори и 
                  продуценти-корифеи като Джош Дойч, Гари Хюз, Фред Мейхър и 
                  Роби Невил.
                  “Бях изненадан от това колко съсредоточено Колийн работеше 
                  върху албума си. Тя е перфектен автор на песни, има хиляди 
                  идеи и много сериозни концепции, което прави работата с нея 
                  лесна и вълнуваща. Идеите й са способни да взривят всяка 
                  песен, да я напълнят със собствено чувство и така да я 
                  доближат до хората”, казва за певицата Джош Дойч. В неговата 
                  биография е вписана съвместна работа с “Търд Ай Блайнд”, Алана 
                  Дейвис и “Васт”.
                  Нещо подобно: “Република”, “Гарбидж”, Мел Си, Натали Имбрулиа, 
                  Кайли Миноуг, Дженифър Браун


                        ХИП-ХОП

                  Will Smith 
                  Willennium
                  (Sony/Витоша ентъртейнмънт)
                  **
                  Nаs 
                  Nastradamus 
                  (Sony/Витоша ентъртейнмънт)
                  **
                  Двама от най-продаваните американски рапери неотдавна 
                  зарадваха феновете на жанра с нови албуми, слагайки им 
                  възможно най-грандоманските и претенциозни заглавия, които 
                  каламбурите с техните имена им позволяват да измислят.
                  Някогашният Фреш Принс Уил Смит, нашумял напоследък много 
                  повече като актьор, е решил да влезе в историята като 
                  най-успешния щатски рапър, който никога не използва мръсни 
                  думи и псувни. Вместо “гангстерски рап”, какъвто е стилът на 
                  Доктор Дре или Снууп Дог например, неговите песни са нещо като 
                  “семеен рап” – предназначен за деца, майки и бащи. Новият 
                  албум на Уил Смит е нещо съвсем според очакванията – колекция 
                  от потенциални радиохитове със заемки оттук-оттам, нелоша 
                  вокална техника, но нищо оригинално и като композиции, и като 
                  изпълнение.
                  Младият му колега Нас пък е най-известното протеже и 
                  последовател на Пъф Деди. Рап-феновете трябва да свикват с 
                  него, ако се окаже, че продуцентът-учител може да се озове зад 
                  решетките за незаконно притежаване на оръжие. “Nastradamus” е 
                  втори албум, който той пусна на пазара в рамките на 1999-а. 
                  Той съдържа 13 композиции, чийто стил типичен гангстерски рап. 
                  Звученето е омекотено и е доста близко до това на Пъф Деди, а 
                  текстовете са едновременно нецензурни и претенциозни.
                  И двата албума ще задоволят хард-феновете на хип-хопа, макар 
                  да са доста различни като съдържание. За всички останали те не 
                  представляват нищо повече разнообразие на аудиопазара.

                        ТЕХНО

                  Funkervogt
                  Еxecution tracks
                  (Zoth ommog/Уизърд)
                  ***
                  Албумът от каталога на германската компания и българския й 
                  лицензиант “Уизърд” всъщност не е чист представител на стила 
                  техно. Това е тевтонска симбиоза между индъстриъл и рейв-бийт. 
                  Ако някой метълфен усеща в душата си странни пристъпи на 
                  симпатии към електронния саунд, албумът на баварското трио 
                  “Фънкерфогт” е точно за него. Още повече, че напълно в духа на 
                  “Рамщайн”, вокалите са на немски език. Стилът “индистриъл 
                  електро”, към който се числи “Еxecution tracks” е нещо като 
                  хвърляне на мост между индъстриъла с техното. 

                        ПОП

                  Falco
                  Live Forever
                  (Warner/Орфей мюзик)
                  **
                  2 години след гибелта на австрийската денс-звезда при 
                  автомобилна катастрофа интересът към музиката му все повече 
                  расте – особено в родината му и в Германия. Тази касета 
                  съдържа запис на концерт на Фалко в Берлин през октомври 
                  1986-а. Сред 13-те изпълнения са прочутата му балада “Jeanny”, 
                  “Vienna Сalling”, както и легендарни хитове като “Der 
                  Кomissar” и “Rock Мe Аmadeus”.
