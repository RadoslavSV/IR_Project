ИЗКУСТВОТО НИ НЕ СТИГНА ДЪНОТО СИ, ЗАЩОТО Е БЕЗДЪННО 

ГОСПОДИН ГАНЕВ, РЪКАВИЦА ЛИ ХВЪРЛЯТЕ КЪМ ТЕАТРАЛНАТА ПУБЛИКА С НАЙ-НОВАТА ПОСТАНОВКА, КОЯТО ПРЕДСТОИ ДА ИЗЛЕЗЕ С ВАШЕ УЧАСТИЕ? 
- В известен смисъл това е хвърляне на ръкавица не толкова към публиката, колкото между нас самите с Руси Чанев. Опитваме се да създадем представление, в което всичко сами си правим. Други хора освен авторите, които сме подбрали - Бекет, Йонеско и Андерсън, няма. Свързали сме написаното от тях в текст, с който много се забавляваме. Другото предизвикателство е, че всичко това става на тавана на едно много приятно място - заведението Отвъд алеята зад шкафа. В него и до момента са се случвали театрално-музикални и изложбени събития, но сега собственикът Станислав Раковски го ремонтира и с премиерата на "Триумфа на яйцето" ще отзнаменуваме новото начало на това пространство. 
 МЯСТОТО Е ХАРАКТЕРНО КАТО ТЕРИТОРИЯ ЗА ЦЕНИТЕЛИ, ЗА ПО-КАМЕРНА ПУБЛИКА. ПРЕДИЗВИКАТЕЛСТВО ЛИ Е ДА СЕ ИГРАЕ ПРЕД ПО-МАЛКО ХОРА? 
- Да, но не е по-различно от това да играеш на крупен план в киното. Разбира се, в случая ще е предизвикателство, защото няма кой да ни помага нито за сценография, нито за осветление, за звук, за режисура, за костюми... Но както двама музиканти сядат и се забавляват, така си представяме, че и ние бихме могли да направим представление. То не е и точно представление, а по-скоро това, с което са се занимавали Бекет и Йонеско в нашите представи, с някакъв вид антитеатър. 
 НЕ ЗА ПЪРВИ ПЪТ РАБОТИТЕ С РУСИ ЧАНЕВ... 
- Това не е случаен избор. От доста време работим заедно - още от Малък градски театър Зад канала. Не зная дали това партньорство е успешно, но за нас е приятно и забавно.  
РЕАЛИЗИРАХТЕ МОНОСПЕКТАКЪЛА "КОНТРАБАСЪТ". СЕГА ВРЕМЕТО НА МОНОСПЕКТАКЛИТЕ ЛИ Е В БЪЛГАРИЯ? ИЛИ ЧОВЕК ТРЯБВА ДА ИМА ОПРЕДЕЛЕН ОПИТ, РОЛИ ЗАД ГЪРБА СИ, ЗА ДА СЕ ЗАХВАНЕ С ТОВА? 
- Времето за това отдавна е дошло. Все повече млади хора, прохождащи в професията, се заемат с моноспектакли. Това се налага съвсем естествено от практиката. Халът, на който се намира театърът, е ясен и заради това нашето изкуство се връща в някакво свое възрожденско русло. В него човек трябва да може да си сложи в едно кашонче нещата, да отиде на едно място, да събере едни хора и да каже това, което иска да каже.  
ОТТЛАСНА ЛИ СЕ БЪЛГАРСКИЯТ ТЕАТЪР ОТ ДЪНОТО? 
- Театърът не може да стигне до дъното. За мен той е бездънен. Ако погледнете афиша, ще видите, че само в София се играят около 200 заглавия. Дали те са добри или не, е друг въпрос. Само върху широка основа би могло да се създаде нещо, което да е качествено, а тази основа я има. Това е като в спорта - не може да има елитни спортисти без масов спорт. Така е и с елитното изкуство, с високо художествената музика. Много ми харесва мнението на проф. Богдан Богданов, който по повод спора за чалгата дали тя е необходима или не казва: Тези работи не могат да се управляват, както преди се правеше. Хората искат тази музика. Следователно не може да се създават само високи образци на музиката, а нищо друго да няма. Така че за театъра не мога да кажа дали той е стигнал до дъното и се оттласнал от него. Зная обаче, че продължават трудностите с правенето на представленията от финансова гледна точка. Но не искам да заприличам на хората, които се оплакват. Може би в борбата и преодоляването на тези пречки се ражда друго качество. Истината е, че да се прави театър е трудно. Ако наречем това оттласкване от дъното, то трябва да стане на база смяната на някакви принципи на организация на цялата тази работа. Обикновено у нас хората най-често се сещат да сменят някого с друг и така да решат проблема и да кажем по сталински - няма човек, няма проблем. Такова е сега положението и в Народния театър.  
ВЪЛНЕНИЯТА ОКОЛО КОНКУРСА ЗА ДИРЕКТОР КАК СЕ ОТРАЗЯВАТ ВЪРХУ СИТУАЦИЯТА В НАРОДНИЯ ТЕАТЪР? НАСТРОЕНИЯТА МЕЖДУ АКТЬОРИТЕ ЗА И ПРОТИВ МОРФОВ, ЗА И ПРОТИВ МАСЛАРОВ. НЕ ВОДИ ЛИ ТОВА ДО ДЕСТАБИЛИЗАЦИЯ? 
- Не ми се иска да говоря за това. Но естествено, че води до дестабилизация, до срив и до нетворческа атмосфера. И като че ли проблемът е в това дали ще се махне един човек и ще дойде друг. Но не това е проблемът. Той е, ако може театърът да мине в някаква друга орбита на финансиране, да се обърне внимание на това, как се гледа на един национален театрален институт и как се върви към Европа... Изведнъж някой може да каже, че от ЕС не искат в България да има театър. И тогава?! Или че преди години в Италия, като били в криза, затворили театрите, но, да кажем, в Германия е различно. В Народния театър това беше целият проблем, че не пожелахме да сменим неговия статут - той да не изтупва брашнения чувал на Министерство на културата, което и без това няма никакви пари, а ако може по някакъв начин да се намери друг механизъм за финансиране. 
АКО НАПРАВИМ ИГРА НА ДУМИ С ЕДНА ОТ ПОСТАНОВКИТЕ С ВАШЕ УЧАСТИЕ - "ВЕЧЕРЯ ЗА ГЛУПАЦИ", ОСВОБОДИ ЛИ СЕ БЪЛГАРСКИЯТ ТЕАТЪР ОТ ГЛУПАЦИТЕ? 
- Не. Но защо трябва да се освобождава?! Вярно е, че има много заглавия на тази тема, но Марк Твен казва, че ако глупаците можеха да летят, то слънцето нямаше да свети на земята...  
КАК СЕ ОТРАЗЯВА ВЪРХУ КАЧЕСТВОТО НА ТЕАТРАЛНИЯ ЖИВОТ НАЛИЧИЕТО НА ЕДНИ И СЪЩИ ЗАГЛАВИЯ С РАЗЛИЧНИ АКТЬОРИ И РЕЖИСЬОРИ? 
- Действително в момента в няколко театъра се играят постановки с глупаци, тъпаци и т. н. Но все пак това е по-добре от времето, когато примерно в театър София се играеха постановки като "Погребение без мъртвец", "Труп"... и други на тази тема. 
Но относно глупаците пиесата на Вебер е добра, приятна, сюжетна, комерсиална в добрия смисъл на думата. Това е една доста ловко написана комедия. Напълно естествено е много хора да се обърнат към нея. Така е и с пиесата "Арт", която също се играе на две места в София.  
КЪДЕ Е ГРАНИЦАТА МЕЖДУ КОМЕРСИАЛНОТО И СТОЙНОСТНОТО? ИЛИ Е ВЪЗМОЖНО ТЕ ДА СА В СИНХРОН? 
- Възможно е, да. И може би това е най-добрата рецепта. Аз обичам неща, в които има за всекиго по нещо. Но как може в България да е комерсиален театърът, след като най-скъпият билет е 10 лв. В света няма такава цена. За 5 евро студентите в Австрия могат да влизат на допълнителни столчета да гледат дадена постановка. Същевременно всичко останало на дребно плащаме по цени, както в света...  
В БЪЛГАРИЯ ИМЕНАТА ЛИ ПРОДАВАТ ПОСТАНОВКИТЕ, ИЛИ СИЛНИТЕ ПИЕСИ? 
- Всичко това е относително. Винаги всяко публично представяне, особено когато става дума за театър, разчита на добър текст, визия, популярни актьори и режисьори. Ако някой може да каже тайната на това въздействие, рецептата, хората щяха да правят само шедьоври. Но тази амалгама винаги е различна. Рецепта няма.  
ДОКЪДЕ ТРЯБВА ДА СЕ ПРОСТИРА РОЛЯТА НА ДЪРЖАВАТА? 
- Да не пречи и да създава условия за работа. Ако преди ни спъваха чрез т. нар. идеологическа, то сега е налице финансова цензура.  
А АВТОЦЕНЗУРАТА? 
- Тя също е доста неприятно нещо, но е проблем за отделния творец. Доста хора в този особен и единствен преход в света - от тоталитаризъм към демокрация, фалираха и не успяха да се справят точно с това. И е така, защото, да кажем, досега са били майстори на някакъв Езопов език. Умеели са да се изразяват и да казват едни други неща, говорейки за трети неща. Когато това вече не е необходимо, като че ли човек губи изразни средства.  
КАКВА Е ИСТИНАТА, ДИАГНОЗАТА ЗА РОДНИЯ ТЕАТЪР? 
- Голям е този проблем. Не може да бъде обхванат с две изречения. Няма една истина. Диагнозата е, че театърът трудно съществува във финансово отношение, но от друга страна - има разкрепостяване и възможност на много повече хора да опитат. Появяват се актьори, възпитаници на различни школи, те работят помежду си, в международни проекти, на различни фестивали и т. н. Хората в театъра би трябвало да имат и по-голяма сигурност, и по-големи възможности за работа, за възнаграждение за своя труд. От друга страна, абсолютната сигурност и презадоволеност убива това, за което е предназначен театърът. 
КАКЪВ ТРЯБВА ДА Е МЕХАНИЗМЪТ ЗА ФИНАНСИРАНЕ? ЩЕ ИМА ЛИ СКОРО ИСТИНСКИ АГЕНТИ, ПРОДУЦЕНТИ? 
- Може би това ще стане, когато се появи истински пазар. Засега такъв няма. Инцидентно някакви хора се заемат да продуцират отделни представления, след което виждат, че няма бизнес в това, и се отдръпват, защото то не е като да прекараш две цистерни олио през границата или нещо подобно. Така че не зная кога ще се появят... А кой е добрият механизъм?! Този, при който има смесени и разнообразни възможности за финансиране - еднакво полезни както за тези, които ги ползват, така и за онези, които финансират - меценатите. Не може да се чака само на държавата. Но от друга страна, как да обясниш на някого, че трябва да се финансира един или друг проект. Това също е доста субективно. Винаги има комисии, които решават, получават се напрежения... Има и някакви други интереси - аз ще подпомогна твоя проект, но и ти подкрепи моя. И това не е само в театъра, а и в целия ни живот.  
АКО СЕ ПРЕДСТАВИТЕ САМ, КАКВА Е ВИЗИТНАТА ВИ КАРТИЧКА? 
- Не съм се замислял. Но, да кажем, "Триумфът на яйцето" - това, върху което сега работим с Руси Чанев и което трябва да излезе в средата на февруари на сцена. "Триумфът на яйцето" това съм аз.  
КОЙ Е НАЙ-ГОЛЕМИЯТ ТРИУМФ ЗА АКТЬОРА? 
- Аплодисментите на края на представлението.  
И СЛЕД ТОВА САМОТА... 
- Не е задължително да е историята за тъжния клоун, който плаче под маската. Животът на актьора е като на всеки човек - свършваш си работата и след това отново в реалния живот. 
