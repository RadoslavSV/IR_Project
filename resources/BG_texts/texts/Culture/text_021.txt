Стефан Китанов: Фестивалът се превръща в колоритно киносъбитие не само у нас, но и в света

Когато правиш нещо с любов, никога не е трудно, казва Стефан Китанов Снимка: Красимир Юскеселиев / "Дневник" 
 
В: Сбъдва ли се мечтата ви "София филм фест" да става все по-амбициозен? 

- Седмият поред фестивал за първи път ще има състезателен характер. Три различни журита ще оценяват по-голяма част от 100-те филма в програмата. Ще бъдат раздадени награди за най-добър игрален филм в международната програма, най-добри български игрален и късометражен филм, награди на публиката, на ФИПРЕССИ и др. Искам да подчертая, че 7-ият международен филмов фестивал "София филм фест" е първият в Източна Европа, на който през 2003 г. ще бъде връчена наградата JАМЕSОN за късометражен филм. Смея да кажа, че фестивалът се превръща в едно от най-колоритните филмово събитие не само у нас, на Балканите, но и в света. 

В: Трудно ли се прави международен фестивал в България? 

- Когато правиш нещо с любов, никога не е трудно. Убеден съм, че даваме поглед към "различното кино" и българските киномани оценяват това. И точно тяхното отношение стимулира мен и хората, с които работя, да вървим напред и всяка година да поднасяме изненади. 

В: Какви ще са изненадите тази година? 

- Най-голямото предизвикателство е състезанието за наградата JАМЕSОN и това, че 90 процента от филмите са премиерни за България. Над 70 процента от тях пристигат специално за фестивала и няма да се разпространяват по киномрежата. Разширява се и територията на феста и в рубриката "Световен екран" ще представим най-доброто кино, произведено в скандинавските страни през последните две години. Сред филмите са носителят на три награди от Кан 2002 "Мъжът без минало" на Аки Каурисмаки, "Музика за сватби и погребения" на Уни Страуме от Норвегия с участието на Горан Брегович като актьор и композитор. Има и специална селекция от игрални филми, произведени в балканските държави през 2002 г. Тази програма ще бъде представена последователно на три фестивала: Белград, София и Скопие , формиращи началото на мрежа от балкански фестивали. Ще има и специални прожекции - например обсипания с европейски филмови награди и носител на "Златен глобус" филм на Педро Алмодовар "Говори с нея". Събитие на феста ще е и премиерата на възстановената версия на "Апокалипсис сега" на Франсис Форд Копола. Ще покажем и някои от най-значимите световни дигитални ленти като "Руската съкровищница" на Александър Сокуров и др. 

Центърът за култура и дебат "Червената къща" ще представи програма от експерименталното дигитално кино и други интересни неща като уъркшоп по кинодраматургия и т.н. 

В: Ще представите ли и най-новото българско кино? 

- Родната игрална продукция на 2002 г. ще бъде представена пред гостуващите директори на международни фестивали. и по този начин ще улесним бъдещето на българското кино на международната филмова арена. Ще бъдат показани "Емигранти", "Рапсодия в бяло", "Лист отбрулен", Госпожа Динозавър" и други. Те ще бъдат представени от техните автори. 

В: Кои ще са чуждите гости на фестивала? 

- Поканени са над 60 представители на различни филмови професии. Ще спомена само няколко имена като Тилман Бютнер, оператор на "Руската съкровищница", режисьорите Ян Сверак и Алице Нелис от Чехия, актьорите Валерия Голино от Италия и Маркку Пелтола от Финландия, Патрик Макграт от Великобритания, автор на романа и сценарист на "Спайдър" и др. Надявам се, че публиката ще има приятни срещи с хубави филми и интересни кинотворци. 
