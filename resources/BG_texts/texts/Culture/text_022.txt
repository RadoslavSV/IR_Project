Десислава Шпатова:В България е трудно да си млад и да имаш илюзии

Десислава Шпатова, въпреки че е само на 27 години, има зад гърба си седем театрални постановки, които не останаха незабелязани от публиката и театралната критика. Отзивите за тях са противоречиви - от положителни до крайно отрицателни. Независимо от различните гледни точки Деси със сигурност е явление в театралния ни живот, а работата й е начало на път, който вероятно крие още много изненади. 
През 2002 година спечели с конкурс по програмата Аrts Link - възможност за двумесечен творчески престой в Ню Йорк. Там в упражнението "четене на текст" в La Мamma Тheatre заедно с актрисата Снежина Петрова представят "Дзен порно" и предизвикат интереса на американски режисьори, продуценти и директори на театри. 

В:Трудно ли е да се осъществи независим проект като "Слугините" у нас. Смяташ ли, че подобни проекти са възможност за създаване на по-стойностен театър? 

- Съществува генерален проблем, който не е свързан конкретно само с мен и моите независими проекти, а със съществуването на цяло едно поколение. Как да правим по-безболезнено това, което искаме и обичаме, без да сме толкова зависими от конюнктурата и държавните институции. Има талантливи и провокативни представления на група млади режисьори, които като че потъват в общото, а нали знаете, че талантът изисква особени грижи. Аз лично започвам да се уморявам… По условие "частните проекти" са провокирани от вътрешна необходимост, а не от изискванията на репертоара и в този смисъл, може би творческото намерение е по-автентично. 

В:Как възприемаш отрицателните критики към работата си? 

- Критиката ме интересува само когато се занимава същински с творческия продукт и е мотивирана от ясни и осъзнати естетически критерии. Далеч съм от мисълта, че трябва да бъда харесана от всички, а и не е нужно, нали? Жалко, че връзката между правещи театър и критикуващи е толкова тънка. От това губим и двете страни, а може най-вече публиката, която е подложена на предварителна манипулация. Как да спечеля един зрител, който изначално е настроен агресивно към представлението ми, което не е видял. 

В:Смяташ ли, че определения на критиците като "формалистичен", "авангарден", "ъндърграунд" театър съответстват на това, което правиш? 

- Не знам какво означават тези определения по отношение на моята работа, но скоро открих за себе си какво е да си модерен. А именно да дълбаеш любителски в непоправимото. Този шум дразни слуха, привикнал към сантиментални балади, но за тези, които могат да го чуят, остава да звучи дълго във времето… Не ме е страх да остана недоразбрана. 

В: Трудно ли е да си млад режисьор в България? 

- В България е трудно да си млад и да имаш илюзии, какво остава да бъдеш и театрален режисьор… 

В: А ти защо реши да станеш режисьор? 

- В една възраст много обичах да си измислям нещата около мен, не можех да приема реалността, постоянно се бунтувах. Да съм режисьор значи да имам узаконена територия за моята реалност. И сега, ако усетя отново чувство за бунтарство извън театъра просто пия приспивателно - добро средство за човек, който преследва безразличието. 

В: С какви актьори предпочиташ да работиш? 

-С красиви…Имам щастието за всеки мой проект да събирам оптималния екип от актьори и да превръщам работата си в удоволствие от срещата с тях и помежду им. А партньорството ми със Снежина Петрова през годините осмисля творческия ми път, защото смятам, че тя е талант, направо явление, за което трябва да се полагат особени грижи. 

В:А кого избра за новата постановка, върху която работиш? 

- Новият ми проект е "4,48 Психоза" на Сара Кейн. Силно провокативен текст. Няма да е лесно, но си заслужава риска да се постави. Искам да срещна в този проект Снежина Петрова и Руши Видинлиев. Мисля, че ще е забавно и ново. 

В:Какво все още не си постигнала? 

- Не съм постигнала щастието, но както казва един умен човек "щастието е рядкост, достига се някъде след старостта, в деменцията - привилегия на малцина смъртни". 
