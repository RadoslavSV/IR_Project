РЕФОРМАТА В ТЕАТЪРА НЕ Е ЗАПОЧНАЛА, ОТ ГОДИНИ Е САМО АГОНИЯ 

 ГОСПОДИН АТАНАСОВ, КАКВО Е ПРЕДИЗВИКАТЕЛСТВОТО ЗА ДЕЙСТВАЩ АКТЬОР ДА БЪДЕ И ПРЕПОДАВАТЕЛ? 
- Предизвикателството е човек да се равнява с едно друго поколение, да среща нови и свежи идеи. По определен начин това е и конкуренция, и съревнование, и печелене на битка с младостта. А битката никак не е лека, защото тези хора са толкова млади, че при настъпването на т. нар. демократични промени те са били деца. Така че тяхното мислене е много по-различно. Те са много по-упорити, по-самоотвержени, по-чувствителни и адаптивни в средата, в която живеят. Не бих казал, че са по-интелигентни от връстниците си отпреди 10-15 г., за съжаление образованието е все по-лошо. Но талантът винаги пробива и намира начин да навакса пропуснатото. 
ДНЕШНОТО ПОКОЛЕНИЕ Е ПО-КОМЕРСИАЛНО... 
- Времето е комерсиално. Всеки има право да избира по кой път да тръгне - дали по този на комерсиалното изкуство, или да се занимава със сериозни неща. Не съм противник на комерсиалното изкуство, доколкото човек и в живота, и в творчеството трябва понякога да прави компромиси в името на истинската, голямата цел, която иска да постигне. За съжаление само с пари театър не се прави. Но и без пари също, човек трябва да се съобразява и с това, за да осъществи желаното. Така е и на Запад. Там един актьор, ако живее само от театър, не би могъл да съществува. Той винаги има и някакъв страничен бизнес. За съжаление тук условията за това са доста сложни и противоречиви. Така че бизнесът на актьорите в този смисъл е комерсиалното изкуство, комерсиалният театър.
КАКЪВ Е МАЙСТОРЛЪКЪТ ЧОВЕК ДА Е ВЕРЕН НА СЕБЕ СИ В ДНЕШНИТЕ ПАЗАРНИ УСЛОВИЯ И ДА ИГРАЕ В ХИТОВИ РОЛИ КАТО ВАС? 
- Има допустими компромиси. Такива, които не си противоречат с манталитета, с критериите, които всеки човек има за себе си. Примерът с мен е малко неудачен, защото работя в театъра вече 22-23 години и успях да изградя това, което съм, в рамките на тези години. Не започвам на чисто. Успях да натрупам опит, познания, позиции в съсловието. 
ИМЕТО ВЕЧЕ РАБОТИ ЗА ВАС... 
- Да, известна е тази стара приказка, че човек първо трябва да работи за името си, а след това то започва да работи за него. Изключително неприятно е, когато един добър творец остави само името да работи за него, защото това приключва много бързо. Ако се върнем към младите - условията са други. Природно интелигентният и талантлив човек може да направи сам своя избор и да не жертва себе си в празни и нелепи неща. 
КАКВА БЕШЕ ЦЕНАТА ДА ИЗБЕРЕТЕ СВОБОДАТА ПРЕД ЩАТА? МНОГО ВАШИ КОЛЕГИ ПРЕДПОЧИТАТ ЩАТНОТО МЯСТО В ТЕАТЪРА ПРЕД СВОБОДНИЯ ПАЗАР. А ДОСТА РОПТАЯТ И СРЕЩУ Т. НАР. ТЕАТРАЛНА РЕФОРМА. 
- Роптаене срещу театралната реформа има и ще продължава да има, докато се осъществи. Тя все още не е започнала. За разлика от реформата, която стана в киното. Там всичко се случи изключително бързо, болезнено, но вече има стабилизиране. В театъра трябваше да се осъществи радикална реформа, за да се получи нещо стойностно. За съжаление вече толкова години реформата в театъра е само една агония, в която човек не знае в каква позиция е - дали свободен актьор или на щат. Разбира се, свободата е много хубаво нещо. Не бих могъл да коментирам от колегите кой как се отнася към щата, все пак това е право на избор, но подкрепям всички, които предпочитат гарантираното място, защото става въпрос за оцеляване, за малко, но сигурни пари. Това е голямата болка, че театрална реформа всъщност няма. А всички бихме прегърнали идеята за нов вид отношения. За съжаление липсва съюз, който да защитава интересите на актьорите, да отстоява правата им. 
ЛИПСВА И ЗВЕНОТО НА АГЕНТИТЕ... 
- Абсолютно. Затова и сега актьорският труд /особено в киното/ се експлоатира жестоко от чуждите продукции и никой не е в състояние да го защити. 
ДА, ЗАЩОТО АКТЬОРИТЕ ПРЕДПОЧИТАТ И СРЕЩУ ПО-МАЛКО ПАРИ, НО ДА СЕ СНИМАТ. 
- Така е, за да реализират себе си, за да преживяват. Наистина става въпрос за оцеляване и това е жестокото и страшното. Ако един актьор се занимава само с театър, особено ако става въпрос за по-млад колега, който все още не е имал шанс, не е имал възможност да се утвърди, той е длъжен да рекламира, да кажем, бира. Бирата е много хубаво нещо, но по този начин, рекламирайки я, той налага за себе си определен медиен образ и много трудно зрителят би повярвал, че той може да играе примерно Ромео. Абсурд. Винаги когато го види на сцената, той ще казва: А, това е този от бирата! 
КОГАТО СЕ ФОРМИРАШЕ ЕКИПЪТ ЗА "ЕСЕННА СОНАТА", КАТО ЧЕ ЛИ ЗА ПЪРВИ ПЪТ СЕ ПРОВЕДЕ ИСТИНСКИ КАСТИНГ В РОДНИ УСЛОВИЯ. ВИЕ БЯХТЕ СРЕД ИЗБРАНИТЕ, А КАК СЕ ОТНАСЯТЕ ИЗОБЩО КЪМ КАСТИНГА У НАС? 
- Кастингът в България има две страни. Тогава се явих, защото познавах Младен Киселов само от постановките, които съм гледал. За мен той е много голям режисьор. Затова бях склонен да се явя на кастинга, макар че не бих казал, че ролята, която получих, е мечтата на живота ми. Но исках да се срещна с човек, който е живял дълго време в Америка, има други критерии и понятия за театър. След това разбрах, че тези понятия не са други, те са малко по-различни, както и начинът на работа. Бих се явил на всеки кастинг, за който имам усещане, че ще изживея любопитна авантюра и ще се докосна до нечий свят, по-различен от моя. Не приемам кастингите в български условия от друга гледна точка - когато, да кажем, режисьорите познават актьорите и трябва да избират измежду тях. Съсловието в България е толкова малко - шепа хора сме. Погрешно разбрано е чувството за пазарни принципи, при положение че пазар всъщност няма. Струва ми се, че това са някакви изсилвания на режисьорите. И още нещо, което лично аз не приемам. Не мога да допусна, че режисьор, от 10 години работещ в София, не знае какво иска от актьора, който се надява да вземе. 
КОЕ Е НАЙ-ДОБРОТО ДОКАЗАТЕЛСТВО, ЧЕ АКТЬОРЪТ НЕ СЕ Е ОТКЛОНИЛ ОТ ПЪТЯ СИ? 
- Това че дава възможност на другите да го коригират, че не е прекалено себелюбив, че е надмогнал собствената си суета, че не е склонен да приема чуждите успехи като собствени провали. Това че дава право в театъра да съществуват много гледни точки. Както и това, че не играе цял живот една и съща роля в различни варианти. 
КОИ ВЪПРОСИ ОСТАНАХА БЕЗ ОТГОВОР ЗА ВАС ПО ОТНОШЕНИЕ НА ТЕАТЪРА СЛЕД ТОЛКОВА ГОДИНИ НА СЦЕНАТА? 
- С всяка изминала година въпросите като че ли стават повече. Работих с най-талантливите български режисьори и актьори. Играх с едни от най-големите и мечтани от всеки актьор роли. Понякога се провалях, друг път - не. Но колкото по-навътре навлизаш в творчеството, толкова по-големи дълбочини откриваш и колкото повече знаеш, толкова повече разбираш, че знанието е необятно, че не можеш да го обемеш за един живот. Затова и въпросите стават все повече. Ще бъда щастлив, ако до края на кариерата успея да си отговоря поне на два-три от тях. 
ВИЕ СТЕ ДЪЛБОК ЧОВЕК, ИСТИНСКА ЛИЧНОСТ, НО КОГАТО СИ ТАКЪВ В ЖИВОТА, НЕ Е ЛИ ПО-ТРУДНО ДА ОЦЕЛЯВАШ В СИТУАЦИЯТА, В КОЯТО Е РОДНОТО ИЗКУСТВО ДНЕС? 
- Вероятно е по-трудно, но е по-интересно. 
ЗАРАДИ КАКВО СИ СТРУВА? 
- Струва си човек да не прави своя път лесен. В крайна сметка не е важна целта, важен е пътят, който извървяваш до нея. За себе си зная, че никога няма да бъда много богат човек - нямам такава цел. 
НО БОГАТСТВОТО Е ОТНОСИТЕЛНО ПОНЯТИЕ... 
- Говоря не само за пари, а и за богатство по отношение на приятелства, на любовта - такава, каквато я даваш и я получаваш, богатство по отношение на усещанията ти за живота като възможността да видиш свят, хора... Зная, че това никога няма да стане. Но съм си поставил за цел до края на живота си да вървя по пътя към всички онези, които биха ме направили по-богат, към хората, към обстоятелствата, събитията. Затова си мисля, че животът ми е доста интересен. Няма граници за богатството. Човек е ненаситен. 
ЗА КАКВО СТЕ ЖАДЕН? ЗА РОЛИ... 
- Не само. За още приятели, за още пътешествия, за още срещи, за всички онези неща, които за съжаление нямам време да свърша. 
С КАКВО СЕ РАЗДЕЛИХТЕ ПРЕЗ ГОДИНИТЕ? 
- Разделям се почти непрекъснато с хора, с неща, за които зная, че няма да ми стигнат силите да се справя, с представления, с роли, които обичам, с илюзии, но се опитвам да трупам и нови илюзии. Опитвам се да се разделям със свои недостатъци и много трудно успявам. Постоянно се разминавам с времето, то като че ли профучава край мен страшно бързо. Винаги го гоня и никога не мога да го стигна. 
ИМА ЛИ ЗНАЧЕНИЕ В КАКВА ПИЕСА ИГРАЕТЕ, ДАЛИ АВТОРЪТ Е БЪЛГАРСКИ? ДА ВЗЕМЕМ ЕДНА ОТ ПОСЛЕДНИТЕ ВИ РОЛИ В "АЛБЕНА" НА ЙОВКОВ ПОД РЕЖИСУРАТА НА ИВАН ДОБЧЕВ... 
- Важното е авторът да е добър. А за "Албена" - това е много добра пиеса. За първи път се срещам на сцената с Добчев и приключението беше изключително интересно и полезно. През 1980 г. ролята в "Албена" беше моят дебют в Сливенския театър. Беше предизвикателство да повторя тази роля след повече от 20 години. 
ЗА КОЯ СРЕЩА НА СЦЕНАТА С КОЛЕГА ИЛИ РЕЖИСЬОР СИ СПОМНЯТЕ С НОСТАЛГИЯ, НО СТЕ ЩАСТЛИВ, ЧЕ СЕ Е СЪСТОЯЛА? 
- Щастлив съм за много от срещите си в театъра, защото съм се докоснал до големи личности - Шекспир и неговия Хамлет, Пирандело и Хенри IV... А да се докоснеш до такива автори само по себе си е щастие. Много са и колегите, които обичам, но не бих искал да споменавам нито един, защото суетата понякога разваля отношенията. 
КЪДЕ ИСКАТЕ ДА ВИ ОТВЕДАТ ЖИТЕЙСКИЯТ И ПРОФЕСИОНАЛНИЯТ ПЪТ? 
- По-дълго да бъда здрав и да притежавам тази енергия, която имам в момента. Имам всичко, което един актьор би могъл да пожелае. Заобиколен съм от хора, които страшно ме обичат и се стремят да ми помагат с всичко, за да се реализирам - по-голямо щастие от това няма. По отношение на творчеството - искам да разширявам параметрите на това, с което се занимавам. Театърът не е само актьорското изкуство, а и писането за театър, и постановъчната, и преподавателската работа. 
ЩЕ ЗАСТАНЕТЕ ЛИ ОТ ДРУГАТА СТРАНА - КАТО РЕЖИСЬОР? 
- И в момента се занимавам с подобно нещо с моите студенти като преподавател в НАТФИЗ. Имам такива амбиции, надежди и желания и мисля, че това много скоро ще стане. 
КОЯ Е НАРОЧЕНАТА ПИЕСА? 
- За това все още не искам да говоря. 
 

