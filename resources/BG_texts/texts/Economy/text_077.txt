БАЛКАНКАР, ФЛОТОВЕТЕ И ВМЗ-СОПОТ ЩЕЛИ ДА СА ЧАСТНИ ДО СРЕДАТА НА ГОДИНАТА 

ВАЛЕНТИН ГЕОРГИЕВ  

ВКЛЮЧВАНЕТО на 145 сделки за продажба на пакети от акции и дялове от дружества с над 50% държавно участие, 60 - на обособени части, и 900 - на миноритарни и остатъчни пакети, предвижда планът на АП за 2003 г. 
За т. г. очакваните приходи като договорени плащания от сключените през 2003 г. са минимум 550 млн. лв. кеш. В сметката обаче не са включени сделките за БТК и Булгартабак. Разбивката по тримесечия е съответно 50 млн. лв. през първото, по 150 млн. лв. през второто и третото тримесечие и най-много 200 млн. лв. през последното. 
Според експертите на ведомството до средата на 2004 г. приватизацията трябва да завърши в основната си част. 
Неподлежащите на приватизация дружества през 2003 г. са от сферата на ВиК, летища и пристанища, електропреносната система и предприятието, поддържащо железопътната мрежа, специализирани болници и диспансери. 
През 2003 г. ще завърши приватизацията на Балканкар холдинг и на оръжейното предприятие ВМЗ-Сопот. Специалисти обаче смятат, че това едва ли ще стане, защото ВМЗ фигурира в специалния списък от 12-те дружества, свързани с националната сигурност, а флотовете се очаква да бъдат включени допълнително в него. Приватизационната процедура ще е дълга по новия ред. 
През септември беше избран консултантът по проектите за раздържавяване на БМФ И БРП - РriceWaterhouseСoopers. Предвижда се сключването на тези сделки до средата на 2003 г. Другите предприятия за раздържавяване през 2003 г. са от сферата на строителството, енергетиката, търговията и земеделието. 
 
ПРЕЗ МАРТ ЩЕ ЗАПОЧНЕ ПРИВАТИЗАЦИЯТА НА ДРУЖЕСТВАТА, ЗАНИМАВАЩИ СЕ С ПРОИЗВОДСТВО И РАЗПРЕДЕЛЕНИЕ НА ЕЛЕКТРОЕНЕРГИЯ 
До края на годината трябва да приключи продажбата на седем електроразпределителни дружества, за чиято приватизация беше избран консултант през 2002 г. 
Като приоритети на приватизацията през 2003 г. отново се посочват прозрачност на процедурите и ясни правила за участниците, осигуряване на равнопоставеност на инвеститорите, бърза и икономически ефективна приватизация. 
Очакваните разходи, свързани с изпълнение на плана, и постигането на очакваните договорени плащания от приватизацията са 20 008.8 хил. лв. Методите за продажба остават публичен търг, публично оповестен конкурс, публично предлагане, централизирани публични търгове и приемане на търгово предложение. Преобладаващо ще е използването на публичния търг като приватизационна техника, осигуряваща най-голяма бързина и прозрачност на процеса и равнопоставеност на участниците. Конкурсът ще се прилага в случаите, когато освен цената условие за избор на купувача са и размерът на инвестициите, запазването на съществуващите и разкриването на нови работни места, запазване предмета на дейност, изплащане задължения на дружеството. 
Приватизацията на пакети от акции и дялове от търговски дружества с под 50% държавно участие ще се осъществява в зависимост от възможностите за тяхната продажба. Пакети от акции на над 70 публични дружества ще се предлагат за продажба на БФБ-София АД, а на минимум 700 непублични дружества и такива с ограничена отговорност - на централизирани публични търгове. Пакети от дялове на други 140 дружества с ограничена отговорност ще се продават на организирани публични търгове в АП. 
 
СПРАВКА В. ПАРИ 
През 2002 г. планът на АП предвиждаше продажбата на минимум 349 дружества и финализиране на сделките за Булгартабак и БТК през втората половина на годината. Очакваните приходи бяха 748 493 млн. лв. Изпълнението за 2002 г. обаче сочи 103 сключени сделки и общ финансов ефект от 243 млн. USD. От тях малко над 162 млн. USD са договорени плащания, 35.4 млн. USD поети задължения и 44.9 млн. USD ангажименти за инвестиции. Към 31.10.2002 г. са раздържавени 53.25% от дълготрайните активи на държавните предприятия, което е малко над 1% спрямо 2001 г. Приватизирани са повечето предприятия от химията, металургията, машиностроенето, хранително-вкусовата промишленост и туризма. 
