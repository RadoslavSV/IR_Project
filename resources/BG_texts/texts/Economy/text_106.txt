Само 4% е очакваният ръст в общото застраховане за 2002 година
БОРИСЛАВ ЙОРДАНОВ 16/2 - 17:00 ч.

Между четири и пет пъти по-нисък от очакваното може да се окаже ръстът за 2002 г. в общозастрахователния пазар и прогнозите за 2003 г. не са по-оптимистични, сочат данни, съобщени от изпълнителния директор на най-голямото общозастрахователно дружество "Булстрад" Румен Янчев. Около средата на миналата година представители на големи компании заявиха, че не очакват сериозен ръст на пазара през 2002 г., но все пак прогнозираха покачване на приходите с около 15-17% до 460 млн. лв. 
Очаквам общият премиен приход на общозастрахователния пазар да достигне около 400 млн. лв., каза Янчев. Ако и очакваните през март окончателни данни за 2002 г. се окажат същите, това ще означава, че пазарът е отбелязал скромен ръст от 3-4% спрямо резултатите през 2001 г. Тогава генерираният премиен приход беше 391 млн. лв. Разликата се откроява от това, че през 2001 г. общото застраховане отбеляза ръст от малко над 14% в сравнение с предходната 2000 г. Премийният приход съответно нарасна до 391 млн. лв. от 342.5 млн. лв. 
Печалбите на компаниите през тази година ще бъдат ограничени и от въвеждането на задължително одитиране по международните счетоводни стандарти (МСС). Причината е, че вече ще има допълнително провизиране. Така например от тази година за пръв път ще се провизират съдебните искове, което също ще има пряко отражение в печалбата на застрахователите. Благодарение на МСС през 2003 г. за пръв път ще стане ясно реалното финансово състояние на пазара и позициите на компаниите. . Почти всички експерти на пазара са единодушни, че това ще катализира сериозно преструктуриране в сектора, което ще започне след първото тримесечие. 
От реализираните проходи през 2002 г. около 25% се падат на "Булстрад", откъдето съобщиха за постъпления от 101.036 млн. лв. От "Алианц България" наскоро официално отчетоха приходи от 84.5 млн. лв., което им отрежда около 21%. От ДЗИ все още не са обявили данните си за 2002 г., но към деветмесечието пазарният им дял беше 14.34%, равняващ се на малко повече от 30 млн. лв. премийни приходи. През миналата година лидер в общото застраховане беше отново "Булстрад" с премийни приходи от 85.149 млн. лв., следван от ДЗИ - с 69.927 млн. лв., и "Алианц България" - с 69.496 млн. лв. 
Осемте компании, предлагащи застраховката "Зелена карта", са реализирали приходи около очакваните 30 млн. лв. От тях "Булстрад" е генерирал 24 млн. лв., или все още на компанията се падат 80% от пазара. "Булстрад" е увеличил постъпленията си с 9 млн. лв. по тази застраховка от продажби в Русия. 
Според Румен Янчев и през настоящата година не може да се очаква някакъв по-сериозен ръст в приходите на застрахователите. "Поне засега потенциалът за растеж е поизчерпан", смята той. През миналата година реализираният ръст се дължи най-вече на повишените тарифи по задължителната полица "Гражданска отговорност". Според застрахователи приходите от нея са се повишили с около 10 млн. лв. Още около 3-4 млн. лв. в повече са били постъпленията от "Зелена карта". Ръст е реализиран при автокаското и в селскостопанското застраховане. 
Потенциалът за растеж през настоящата година е основно в имущественото застраховане. Това се признава както от застрахователите, така и от директора на Агенцията за застрахователен надзор Румен Гълъбинов. Според специалистите обаче основен проблем пред имущественото застраховане са подценените активи. 
