АГРОПОЛИХИМ ЗАПЛАШВА СЪС СЪД ГАЗОВИЯ МОНОПОЛИСТ 

ЕКИП НА В. ПАРИ  

АСОЦИАЦИЯТА на торовите заводи протестира срещу предложения контракт от Булгаргаз за доставка на суровина. Ако до седмица офертата на държавното дружество не бъде преразгледана, един от гигантите в тази индустрия - Агрополихим, ще преустанови работа, заяви изпълнителният директор на девненската фирма Васил Александров. Продаваме продукцията си на конкурентен пазар у нас и навън, а в същото време на входа ни налагат монополни условия - Булгаргаз, НЕК, обяви той. Предложената оферта от Булгаргаз за 2001 г. съдържа 7 страници санкции за нас при общо 9 страници на договора. Ако позицията на Булгаргаз остане непроменена, Асоциацията на торовите заводи ще премине към завеждане на дела срещу дружеството, каза г-н Александров. 
Първото ще е за нарушаване на конституцията, тъй като без изричен нормативен документ на газовото дружество е даден статут на монополист. Ще бъде сезирана и Комисията за защита на конкуренцията. Нарушени са поне 20 текста от този закон, твърди Александров. Ще изискваме контракти, които да дават равнопоставеност между задълженията и правата на дружествата. От Булгаргаз не коментираха позицията наАгрополихим до редакционното приключване на броя. Фирмите биха могли да се справят и на либерализиран газов пазар, заяви Александров. Според него позицията на правителството, че освобождаването на сектора на този етап означава хаос, е неоснователна. Асоциацията е съгласна и на доставката на квотен принцип. Една част, която ще гарантира стабилното съществуване на Булгаргаз, да идва оттам, а останалата - от алтернативни източници. 
Подобна криза от монопола на газовото дружество има и в предприятията на черната и цветната металургия, като техните асоциации също биха се присъединили към подобен протест. Тежката индустрия в страната формира 70% от БВП и е редно да има шанса да съществува, твърди Александров. 
Министерството на икономиката и асоциацията на торовите заводи са се споразумели да се въведат защитни мита от 40% за вноса на азотни торове, съобщи изпълнителният директор на Неохим АД-Димитровград Димитър Димитров. Решението ще се изпълни през януари. Българската торова индустрия изпадна в криза от увеличението на цената на природния газ от дъмпинговия внос от Русия и Украйна. Към тези две страни специални ограничителни мерки за вноса прилагат и от ЕС. По данни на търговския отдел на Неохим АД в края на януари европейският пазар ще увеличи драстично - почти 2 пъти, митото за руския продукт. Това ще отвори една ниша на пазара за българските заводи. Неохим е произвел за м. г. над 430 хил. т амониев нитрат. Половината от продукцията е за вътрешния пазар. Ръстът на продажбите в страната е нараснал през 2001 г. с 10%. 
ОКОЛО 8 млн. лв. е прогнозната загуба за 2001 г. за Химко-Враца. Торовият завод вече е в 40-дневен престой заради високите цени на природния газ и лоши пазарни условия за продажбата на карбамид. Над 4 хил. USD са загубите от замръзване на съоръженията поради ниските температури през последните седмици. Производителите във Враца очакват държавата да създаде стратегия, която да обединява интересите на Булгаргаз, торовите заводи и селското стопанство. Според председателя на УС на Химко АД Мартин Макариев пускът на мощностите ще е възможен при осигурено финансиране на селскостопанските производители, което ще доведе до увеличени продажби на вътрешния пазар.  
