ВИЕТНАМ СЕ НАСОЧВА КЪМ ОТГЛЕЖДАНЕ НА АРАБИКА 
Според Министерството на земеделието на САЩ площите с кафе сорт Робуста във Виетнам са намалели едва с 10-15 хил. ха, докато площите с Арабика на практика са се увеличили с 5 хил. ха. В момента близо 96% от реколтата е сорт Робуста, но страната възнамерява да увеличи площите с по-скъпото и предпочитано на световния пазар кафе сорт Арабика, което да засажда на мястото на непродуктивните вече дървета с Робуста. Правителството прогнозира през новия сезон 2001-2002 г. кафеената реколта да се понижи с 15-20% в резултат на по-малкото плодородни насаждения и ниските добиви вследствие недостатъчното използване на торове. Според американските експерти обаче понижението реално ще е по-малко - с 12-13% до 800 хил. т /13.3 млн. торби/, като реколтата от Арабика ще нарасне до 10 хил. т. Това количество трудно ще може да се реализира на и без това страдащия от свръхпредлагане световен пазар. 
През септември експортната цена на виетнамската продукция FОВ Хошимин намаля до 280-290 USD/т спрямо 350-380 USD/т и всъщност се оказа далеч под производствените разходи. Средната експортна цена през сезона 2000-2001 г. бе 436 USD/т, което е с 46% под средния й размер предишния сезон. В миналото страната успяваше да продава продукцията си на световния пазар по 1300 USD/т. Участници в международната търговия изразяват опасения, че световните цени ще продължат да се понижават, тъй като новата реколта от Виетнам ще доведе до нарастване на световните запаси и няма да позволи стабилизиране на котировките поне през следващите 2-3 години. 
Вероятно с цел да компенсира ниските цени, 
 
ИЗНОСЪТ НА КАФЕ ОТ ВИЕТНАМ НАРАСНА ПРЕЗ 2000-2001 Г. 
По данни на МОК експортът е достигнал 858 хил. т /14 310 хил. торби/, с което страната се е наредила на второ място по износ в света, а според Виетнамската асоциация на производителите експортът е бил 875 хил. т /14 582 хил. торби/ - с 27% повече от изнесеното количество през 1999-2000 г., макар че постъпленията от него са намалели с 34%. 
Виетнамски черни зърна са били доставени в 61 страни, като Белгия се е утвърдила като водещ вносител, следвана от САЩ, внесли 137 хил. т. Германия, Испания, Италия, Франция, Полша, Великобритания, Япония и Южна Корея са водещите потребители на виетнамска продукция. През 2000-2001 г. Виетнам е изнесъл и 235 т разтворимо кафе /еквивалент на 611 т зърна на стойност 813 хил. USD/. То е било доставено основно за Тайван, Канада, Чехия, Япония, Корея, Малайзия, Мианма, Полша, Сингапур, Тайван и САЩ. Близо 22 т печено кафе е било изнесено за Австралия, Франция, Италия, Япония, Малайзия и САЩ. Като водещ вносител се е утвърдила Италия с 10 тона. 
В резултат от очаквания спад в производството асоциацията на местните производители прогнозира през новия сезон експортът да се понижи със 100-150 хил. т до 775 хил. т, но според външните наблюдатели износът едва ли ще надвиши 750 хил. т /12.5 млн. торби/. 
 
КОЛУМБИЯ ЗАПОЧНА ДА СУБСИДИРА ПРОИЗВОДСТВОТО 
През сезона 2000-2001 г. /октомври-септември/ производството на кафе в Колумбия нарасна с 11% спрямо предишния сезон и достигна 10.5 млн. торби. Драстичното поевтиняване на зърната на световния пазар се отрази и на местните производители. През ноември правителството одобри тригодишна програма за подкрепа на сектора, която предвижда отпускането на средства, съживяване на програмата за обновяване на насажденията и парична субсидия в размер на 13.04 USD за 125-килограмова торба с цел да се поддържа вътрешната цена в размер на 130.43 USD. 
През новия сезон 2001-2002 г. Министерството на земеделието на САЩ прогнозира реколтата в страната да нарасне незначително до 11 млн. 60-килограмови торби в резултат на намалената подкрепа от страната на националната федерация /Fedecafe/ и липсата на банкови кредити за дребните фермери. Неотдавна федерацията бе принудена да изостави програмата за обновяване на 350 хил. ха, тъй като едва 200 хил. ха реално бяха включени в нея. През ноември обаче колумбийското правителство я възобнови, защото недостигът на финансови средства заплаши да доведе до намаляване на инвестициите за пестициди и торове, което ще окаже неблагоприятно влияние върху производителността в дългосрочен план и на фона на очакваните ниски цени може да принуди част от фермерите да изоставят производството на кафе и да се заловят с отглеждане на други култури или с животновъдство. През последните години Колумбия насочи интереса си към 
 
ОРГАНИЧНОТО ПРОИЗВОДСТВО НА КАФЕ 
В наши дни делът на тази продукция е под 1%, но се очаква да нарасне в бъдеще. 
През април 2001 г. Националният фонд по кафето промени паричната си политика заради главоломния спад на световните цени. Гарантираните минимални цени, изплащани на фермерите с определен процент за висококачествената продукция, бяха заменени с променлива ценова система, която се определяше ежедневно въз основа на фиксинга при закриването на Нюйоркската стокова борса. Цената на колумбийското кафе достигна рекордно високо равнище през май 1997 г. в размер на 2.79 USD/либра и оттогава постепенно намалява, като през октомври 2001 г. спадна средно до 0.61 USD/либра, включително премия от 0.17 USD за висококачествената продукция. 
Като член на АСРС Колумбия призовава другите основни производители да ограничат експорта на черни зърна, за да стабилизират световните котировки. След като през август тя постигна споразумение със Салвадор, Коста Рика, Хондурас, Никарагуа и Мексико за унищожаване на нискокачествената продукция или използването й за непродоволствени цели, например за торове и фуражи, в края на миналата година страната изтегли от пазара 50 хил. торби кафе с лошо качество. През първата половина на сезона 2000-2001 г. колумбийският експорт се понижи с 5% спрямо същия период на предходния сезон. 
 
ДОБИВИТЕ В КОСТА РИКА ЛЕКО ЩЕ НАРАСНАТ 
през 2001-2002 г. и ще достигнат 2.56-2.59 млн. торби спрямо 2.50 млн. торби през 2000-2001 г. Рекордно ниските цени за гватемалската продукция от 40 години насам пък ще доведат до значително намаляване на реколтата през новия сезон. По данни на местната асоциация производството през започналия през октомври 20001 г. сезон ще се понижи с 16% до 3.8 млн. торби. Това ще е най-ниското равнище на производство от 1995 г. Асоциацията обяви кризата в сектора като национална и поиска правителството да отпусне финансова подкрепа на производителите в размер на 400 млн. USD, макар че в крайна сметка получи само 150 млн. USD. 
