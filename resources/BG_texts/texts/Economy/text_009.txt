ФРАНЦИЯ ДЪРЖИ НА ДАНЪЧНИТЕ ОБЛЕКЧЕНИЯ, ОБЕЩАНИ ПРЕДИ ИЗБОРИТЕ  

СЕРИОЗНА атака срещу икономическите правила на Европейския съюз нанесе във вторник Франция по време на срещата на финансовите министри на страните членки на ЕС. Заплахата този път беше, че Франция няма да последва официалните напътствия, поставени й от останалите правителства в съюза, за рязко редуциране на бюджетния дефицит през следващите четири години. Това отново повдига ред въпроси - какъв политически и икономически натиск може да понесе Пактът за стабилност и икономически растеж в Европа, без да се разпадне? От какво се нуждае европейската икономика, която се намира в едни от най-трудните години за последното десетилетие, и какво може да помогне на спада на фондовите пазари в условията на глобален икономически спад? 
 
Според икономисти и анализатори настоящите разговори между Париж и столиците на останалите страни членки на ЕС са тестът, който ще покаже доколко гъвкав може да бъде Пактът за стабилност - строгите икономически правила в ЕС, които са опората на единната валута. До момента пактът е бил остро критикуван както от независими икономисти, така и от някои членове на съюза. Основно критиките се фокусират в налагането на прекалено строги рестриктивни мерки от правителствата по време на глобален икономически спад. Докато в САЩ администрацията на Джордж Буш прокара понижение на данъчното бреме веднъж през 2000 г., а сега се очаква Конгресът да приеме нов план за стимулиране на икономиката чрез фискални мерки, в ЕС страните спазват строгите правила. 
Във вторник Франсис Мер, финансов министър на Франция, твърдо заяви, че икономическите проблеми в неговата страна не позволяват да се следва целта на критериите от Пакта за стабилност. По тази причина, тъй като икономиката на Франция се нуждае от намаляване на данъчните изземвания, бюджетният дефицит не може да се редуцира и това ще доведе до нарушаване на критерия, съотношението брутен външен дълг към БВП да бъде под 60%. Прогнозите са му през 2003 г. това съотношение да надмине заложеното ограничение. Фондовите пазари също имат нужда от признаци, че вътрешното търсене няма да бъде още ограничавано. Данъчните облекчения трябва да стимулират освен крайното потребление, но и инвестиционните разходи, за да се преодолее кризата. 
В Пакта за стабилност и икономически растеж е определено бюджетният дефицит на Франция да спада с 0.5% на година до 2006 г. Критиките към пакта не са нови и още през септември 2002 г. в Европейския парламент висши служители дискутираха възможността да се балансира между нисък растеж, политически натиск за увеличаване на бюджетните дефицити и правилата за синхронизиране на икономическите политики. Освен Франция проблемни страни са Италия и Германия. Правителството на Силвио Берлускони е най-голямата тревога за еврозоната - както италианският дефицит, така и дългът на страната постоянно нарастват. Икономиката на Германия е в блатото на сериозните проблеми - икономическият растеж е рекордно слаб и бюджетният дефицит за 2002 г. надмина тавана от 3%. Не на последно място проблемите на ЕС се засилват от силния ръст на европейската валута. Във вторник по време на търговията в САЩ доларът слезе до нивото от 1.0736 ЕUR/USD и това не е краят, все още се очаква той да поевтинява. Това допълнително ще утежни състоянието на икономиките и компаниите в Европа.  

