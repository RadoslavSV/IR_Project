Доста труд беше положен за договаряне на площите за засаждане с лозя и България успя да постигне увеличение. Отношенията ни с ЕС в областта на селското стопанство и най-вече на търговията с агростоки имат важно значение за хода на реформата. От първите години на прехода на основата на европейското споразумение заради асиметричната либерализация на търговията, при която запазваме защита по отношение вноса на стоки от ЕС, ние имахме положително салдо в търговията с общността със земеделски стоки. България отново се връща към ситуацията да изнася повече стоки за Евросъюза, отколкото внася. Пазарът на Евросъюза е стабилен, със стабилни цени, осигурява се приток на валута и възможност нашите производители да видят ползата от това да се намират на европейския пазар. Другата полза - ноу-хау, което ЕС ни предава не само като технологии, а включително и чрез преките инвестиции на фирми от ЕС в областта на селското стопанство и в хранително-вкусовата промишленост, както и конкретна подкрепа в изграждането на административния капацитет за прилагане на правото на ЕС и ОСП. Така например по линия на Проекта за побратимяване /Туининг/, финансиран от Европейската комисия, у нас беше направена модерна ветеринарномедицинска служба. 
 
ТЪРГОВИЯТА С ВИНО 
става на базата на споразумението за взаимни преференциални търговски концесии за някои вина и спиртни напитки, влязло в сила от 1 януари 2001 г. На 23 април 2001 г. бе подписано и влезе в сила споразумение под формата на размяна на писма за изменение на приложението към споразумението между Европейската общност и Република България за взаимна защита и контрол на наименованията на вината, с което се осигурява безпрепятственият внос в общността на български вина с наименование "Розенталер" в рамките на преходен период до края на 2006 г. В хода на преговорите българската страна не получи пълно удовлетворение, но постигна увеличение на квотите за износ. Проблемът с виното се състои в това, че самият ЕС има проблеми със съгласуване на политиката си за този продукт. 
 
И СЕГА, И ПРИ ПЪЛНОПРАВНО ЧЛЕНСТВО ЗА ВСЕКИ ПРОДУКТ СМЕ ДЛЪЖНИ ДА СЕ ВМЕСТВАМЕ В РАМКИТЕ НА ДОГОВОРЕНИТЕ КВОТИ 
Но след присъединяването ще можем да вземаме участие в комитетите, в които се разглеждат тези квоти, и да участваме в процедурата, по която се прави преглед и се ревизират квотите. Така по принцип квотите ще може да бъдат променяни на базата на реалните факти за производството. След присъединяването към ЕС ще влезе в сила ОСП, която управлява цялото селско стопанство на съюза. 
За нашето селско стопанство определено ще бъде по-добре страната ни да е член на ЕС. Присъединяването към ЕС означава, че България приема модела на селско стопанство на ЕС. Ние ще влезем в системата такава, каквато е тя в момента на присъединяването ни към съюза. А тя се променя, включително заради преговорите в рамките на Доха Дивелъпмънт Раунд в СТО. В контекста на тези преговори само преди дни ЕС предложи митата за селскостопанските стоки да бъдат намалени с 36, експортните субсидии - с 45, а финансирането по мерките за вътрешна подкрепа на селското стопанство да бъде намалено с 55%. С 50% да бъдат намалени митата за селскостопански внос от всички развиващи се страни. И това ще е добавка към т. нар. решение Всичко освен оръжие, по което 49-те най-слабо развити държави имат безмитен внос на агростоки за вътрешния пазар на ЕС с изключение на бананите, ориза и захарта, за които има преходни периоди, но и при тях се отива към пълна либерализация. Това е ново развитие, свързано с преговорите в СТО и реформите на общата селскостопанска политика, към която ние се присъединяваме. 
След присъединяването няма никаква причина 
 
ДРЕБНОТО ЖИВОТНОВЪДСТВО 
у нас да загине - то също ще бъде обект на помощи. В ЕС също има дребни фермери. 
По отношение на сертификацията на продуктите, ако не успеем да решим въпроса с лабораториите, които да издават такива сертификати, за да може продуктите да се продават свободно на вътрешния пазар на целия съюз, те известно време ще могат да се продават на българския пазар, за което ще трябва усилена подготовка. Но и още отсега има 3-4 години, през които да се подготвим. 
В практиката на ЕС изключително мощни са браншовите организации. В Брюксел например много силно отеква думата на Асоциацията на селскостопанските организации и Асоциацията на селските кооперативи. Ние имаме укрепващи браншови организации на селскостопанските производители и в хранително-вкусовата промишленост. 
ЕС на ниво Съвет на министрите вече одобри сумата за директните плащания по общата селскостопанска политика. Решението бе взето на 25 октомври м. г. във вариант ЕС до 2013 г. от 25 членки. Гръцкото председателство на ЕС през първото полугодие на т. г. обещава да поддържа досегашния ритъм на преговорите с България, в това число и по главите с финансови аспекти, което обнадеждава. Румъния вече е отворила всички глави за преговори, а само допреди няколко месеца това не беше така. 
