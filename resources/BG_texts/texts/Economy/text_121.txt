ДВАМА БРАТЯ СЕ НАРЕДИХА СРЕД 100-ТЕ НАЙ-ЗАМОЖНИ БЪЛГАРИ, СЛЕД КАТО СТЪПКА ПО СТЪПКА ЗА 9 ГОДИНИ СЪЗДАДОХА СВОЯ ИМПЕРИЯ В ПТИЧИЯ БИЗНЕС 

СВЕТЛАНА БЕЛОУСОВА  


ДВАМА братя - Иван и Лука Ангелови /на 47 и 40 г./ без притеснение казват за себе си, че са собственици на цяла империя. Тяхната фирма Градус е най-големият производител на птиче месо у нас. Производственият цикъл е на 100% затворен. Мотото им е: От яйцето до колбаса. За 2002 г. за пореден път декларират 5 млн. лв. печалба. Вече трета година са в списъка на стоте най-печеливши предприятия в България. Някои си мислят, че пилчарството е някакво кокошкарство, което всеки може да го прави, споделят те. Но са абсолютно уверени, че държат най-интелигентния животновъден бизнес. Защото няма животно в България освен пилето, което за 40 дни от 40 грама да достигне тегло 2 кг. 
 
ПЪРВИЯТ БИЗНЕСУРОК ПОЛУЧАВАТ В ЛИБИЯ 
където са на гурбет 7 години. Там работят с единствената мисъл да се върнат богати. През 1985 г., когато заминават, за личен бизнес у нас не се мисли, парите са за кола и апартамент. Там разбрахме, че богатите хора са достойни за уважение, признава Иван. Винаги, когато съм работел с богати, съм бил по-доволен и съм изкарвал повече. Там научихме, че контактът с богатите може да те направи малко по-богат, а контактът с бедния не те прави богат. От бедния няма какво да вземеш, няма какво да научиш. 
Когато през 1992 г. се връщат в родния Панагюрище, започват с търговия като всички българи тогава. И така до 1994 г., когато на пазара се появява дефицит на пилешко месо. По това време имат търговски контакти с птицекланицата в Стара Загора. Сега и тя е тяхна собственост. Двамата бързо се ориентират в обстановката и решават да вложат парите си и да закупят във Великотърновско живи пилета. Сами ги товарят на камионите и откарват в птицекланицата в Стара Загора. Като теглят чертата, виждат, че е доходоносно. След този прощъпалник в пилешкия бизнес апетитите им стават по-големи и обикновената търговия вече не ги задоволява. Да, но на пазара няма откъде да се купи жива продукция и решават да произвеждат. Наехме под наем птицекомбината в Чирпан - 5 сгради с капацитет на зареждане 12 хил. бройлера, разказват те. Заредили първите бройлери на 12 август 1994 г., отгледали ги сами и ги вкарали в птицекланицата в Стара Загора. 
Собствеността, която имат сега, им дава 
 
САМОЧУВСТВИЕ НА КРУПНИ БИЗНЕСМЕНИ 
В момента разполагат със 151 дка закрита площ само за отглеждане на птици. Купуват единствено кокошки - носачки на яйца, от които се люпят бройлерите. В тези 151 халета всичко е абсолютно по европейски - птицекомбинатът ни в Ямбол е газифициран, вентилацията, храненето поенето - всичко е автоматизирано, разкриват те. Един човек при тях гледа 200-250 хил. птици. Такава структура няма не само у нас, но и в Европа, горди са с труда си братята. Ние можем в тези халета да заредим еднократно 3.5 милиона бройлера. Тъй като работят предимно за вътрешния пазар, зареждат месечно от 900 хил. до 1.1 млн. бройлера. За миналата 2002 г. са произвели 15 870 хил. тона месо. Това са близо 16 хил. тона месо, което прави по 2 кг пилешко месо на всеки българин. С това наше производство ние сме най-големият производител на месо въобще в България, коментира Иван Ангелов и съжалява, че от миналата година външният пазар се е затворил за тяхната продукция. Оценката му е, че разполагат с производствен капацитет и с технологичните нива, на които са конкурентни на западните себестойности и произвеждат по-ефективно от тях. 
 
ЗА БРАТЯТА И ЗАДАЧИТЕ, И БЛАГАТА СА ОБЩИ 
Купихме Бисер Олива миналото лято, разказва Лука, който се е наел да движи работите в завода. Това е един от големите бивши държавни заводи за олио в Стара Загора. Основен принцип на братята е да не делят нищо, всичко да вършат заедно. Задачите натискаме здраво, а благата си разпределяме по братски, казват за себе си. В бизнеса държат всичко да мине през тях, пък било и курeшките. Всяко нещо трябва ние да видим и проверим, защото пътят към възхода минава винаги през личния интерес и през това какво показваш на хората около теб, споделя Иван. Той и Лука са наясно, че няма как да си много богат сред бедните, ако лично не им даваш шанс и те да забогатеят някога покрай теб. Затова трябва с личен пример да им показваш, че макар да си богат, не си горделив и срамна работа няма. Близо 1000 души работят за братята. 
 
ХОРАТА НИ РАБОТЯТ, ЗАЩОТО НИ ВЯРВАТ 
Сега има криза в нашия бизнес заради контрабандния внос, който удря пазара, казват Иван и Лука. С идването на власт на НДСВ 5-6 месеца, докато беше Ревизора, нямаше контрабанда, признават те. Вътрешните цени бяха много добри. Това бе стимул за залагане на нови производства. Хората се втурнаха да го правят. После митниците се отвориха и вече това българско производство започна да е в повече на България, защото има нелегален внос. Така у нас в момента никой не създава предпоставки да произвеждаме и да забогатяваме от това. Така виждат нещата братя Ангелови. 
 
ОСНОВНИТЕ ПРИНЦИПИ НА ИЗРАСТВАНЕ 
Винаги работят по предварително очертана програма за развитие, следват приоритетите си. Винаги сме спазвали правилото: Инвестирай не всичко, което имаш в джоба. Никога не сме разчитали на чужди пари за инвестиции. Работили сме единствено със собствени пари, разказват те. Практиката ни е да не ползваме кредити в нашата дейност. Инвестирали сме разумно, защото неинвестирането е опасно, но преинвестирането е два пъти по-опасно, особено в условията на България. Започнали сме с най-прости технологии, но винаги сме търсили ефективното, добавят Лука и Иван. Купували са стотици тонове ламарина от Кремиковци, за да направят хранилките, които сега вече са изхвърлили от употреба. За да дойде времето да минат на Роксел, на компютри и на газ. Но всичко това сме правили бавно, последователно и постепенно, подчертава Иван. 
 
И В БИЗНЕСА ТРЯБВА ДА ИМА ПОЧТЕНОСТ 
Най-важното за нас е, че успяхме да създадем име в очите на другите, че сме хора принципни и сериозни. Като кажем нещо, го изпълняваме, но сме взискателни и към тези около нас. При тази фирмена задлъжнялост ние сме горди, че не дължим една стотинка на никой - нито в България, нито в чужбина. Винаги сме били точни към партньорите на пазара - когато дори и по телефона поръчат стока, веднага я получават, когато попитат кога ще платим, знаят, че плащаме в казаните от нас срокове. Ние сме купили основни фондове за нашите инвестиции в рамките на десетки милиони марки. Това е личният ни живот, отсичат братята. 
 
И ЛУКА, И ИВАН ИМАТ ПО ТРИ ДЕЦА 
Смятат, че щом са богати, трябва да имат голяма челяд. Когато на много хора е трудно да си гледат децата, богатите няма какво друго да правят, трябва да създадат много деца, от тази максима се ръководят. Големият син на Иван учи във Великобритания, както казва той, бизнеснауки; малката дъщеря е на три години. Средната е в София, където учи в английски колеж. Лука е изпратил двете момичета да учат в Германия. Малкият син е в трети клас в България. Винаги намират време за семействата си. Разбрали са, че без домашния уют нищо не могат да направят. 
