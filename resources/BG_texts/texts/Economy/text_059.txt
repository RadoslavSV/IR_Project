ГОТОВИ СА ЧЕРНИЯТ И БЕЛИЯТ СПИСЪК НА СДЕЛКИТЕ 

ВАЛЕНТИН ГЕОРГИЕВ  


 
 
ИЗЦЯЛО платени са едва 10% от сключените приватизационни сделки за целия период на раздържавяването у нас - 1993-2002 г., съобщиха от Агенцията за следприватизационен контрол /АСК/. Вече е готов публичният регистър на сделките, който АСК бе задължена да изготви по Закона за приватизация и следприватизационен контрол. В него са включени успешните продажби и онези, при които има трайно неизпълнение на ангажиментите от страна на купувачите. Регистърът разполага с информация за всичките почти 6 хил. сделки през наблюдавания период от 1993 до 2000 г. 
 
ПРОДАЖБИТЕ НА НОВОТО ВРЕМЕ НЕ СА ПРОВЕРЯВАНИ 
макар че АСК разполага и с данни за някои сделки от 2001 и 2002 г. Обемът на документацията е голям, оправдаха се от ведомството на Аксиния Славчева. Шефката на агенцията се надява, че до края на март т. г., когато приключи финансовата година, АСК ще е готова и с анализа за приватизацията през този период. 
Досиетата на предприятията, чиито продажби бяха извършени от старите принципали през годините, вече са в АСК. Става дума за около 4000 сделки, като преди това агенцията събра и обработи други 2500 досиета, главно от АП и Министерството на икономиката, каза Славчева. Все още постъпват данни за 11 сделки. Най-често липсват платежни документи, баланси, отчети за минали периоди. Някъде са налице два и повече договора по дадена сделка, затова от АСК очакват цифрата на договорите да е по-голяма. За времето от октомври м. г., когато АСК започна да работи официално, досега са подадени над 
 
450 ИСКОВИ МОЛБИ СРЕЩУ НЕИЗРЯДНИ КУПУВАЧИ. 
За над 200 от тях има заведени дела, като общият иск на неустойките по тях е за над 200 млн. лв. 
Броят им ще се увеличава, категоричен бе зам.-шефът на агенцията Станислав Ананиев. При лошите сделки се прави всичко възможно по закон за извършване на ефективен контрол. Освен начисляването на неустойки АСК провежда системни срещи с купувачите и дори е склонна на просрочие или друг вид отстъпки, ако в процеса на преговори се убеди, че те са склонни добросъвестно да изпълняват следприватизационните си ангажименти. Възможно е обаче да се стигне и до несъстоятелност на купувачите. В регистъра поне 55 от тях системно не спазват ангажиментите си. Приблизително половината от всичките 6 хил. имат поне по едно неизпълнено задължение - неизплатена цена по сделката, неизпълнена инвестиционна програма, такава за трудовата заетост, или някои специфични за отрасъла задължения. 
Цялата информация от приватизационните досиета ще бъде публикувана в Интернет страницата на АСК, която ще е готова до месец-два. Данните имат динамичен характер, предвидена е възможност при промяна на размера на наложената неустойка или на нейното основание. Списъкът ще се актуализира.Съществува възможност неустойките да бъдат атакувани и по съдебен път. При изплащане на дължимите суми от страна на купувачите или на части от тях съответният договор може да бъде дори изваден от лошия списък на регистрите, твърдят от АСК. Според Славчева вече се забелязвала тенденция за изпълнение на договорите заради засиления контрол по тяхното изпълнение през последните месеци. 
Данните за всички сделки ще бъдат предоставени и на социалните партньори в Тристранния съвет за социално сътрудничество. За това се договориха ръководствата на АСК, КНСБ и КТ Подкрепа. Изключения ще бъдат само договорите по сделки, свързани с националната сигурност. Ще бъде създаден 
 
НАЦИОНАЛЕН КОНСУЛТАТИВЕН СЪВЕТ ЗА СЛЕДПРИВАТИЗАЦИОНЕН КОНТРОЛ, С ПРЕДСЕДАТЕЛ ЛИДИЯ ШУЛЕВА. 
Той ще осъществява контрол основно по изпълнението на социалните клаузи след продажбите. На първо място ще се разгледат случаите Химко-Враца, Плама-Плевен, завод Осми март-София, Трема-Трявна и още някои от най-скандалните продажби. 
 
НЕУСТОЙКИТЕ 
От октомври до 31 декември м. г. АСК е начислила неустойки за около 6 млн. лв. От 2 януари до 27 януари т. г. са предявени неустойки за още 4.168 млн. лв. и 550 хил. USD за 77 приватизирани обекта. Досега агенцията е събрала вземания за малко над 4 млн. лв. Най-честите случаи, при които се прилага санкцията, е заради неплащане на цената по сделката. Общо пропуснатите ползи за държавата са за около 1.2 млрд. лв. .  

