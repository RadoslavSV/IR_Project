ИКОНОМИЧЕСКАТА НЕСТАБИЛНОСТ ОХЛАДИ ЕНТУСИАЗМА НА ИНВЕСТИТОРИТЕ 

АНЕЛИЯ ХРИСТОВА  


 

СЛЕД инвестиционния бум през 90-те г., когато американският фондов пазар привлече огромни обеми финансови ресурси от целия свят, инвестционният климат зад океана претърпя рязко охлаждане. Както сочат предварителните оценки, по направени преки чуждестранни инвестиции /ПЧИ/ Китай през миналата година е изпреварил САЩ. В китайската икономика са постъпили 50 млрд. USD, а в американската - 44 млрд. USD. Въпреки че този обем се равнява на влезлите капитали в Германия и Франция, взети заедно, не може да не се отбележи чувствителният спад на ПЧИ, насочени към САЩ. 
 
През 2000 г. Америка беше безспорният лидер по привлечени чуждестранни капиталовложения, които достигнаха рекордните 301 млрд. USD 
Освен в САЩ налице е рязко понижение на притока на ПЧИ и във Великобритания. Техният обем по оценки на ЮНКТАД се е свил от 54 млрд. USD през 2001 г. до 12 млрд. USD за миналата. 
 
ИКОНОМИЧЕСКАТА НЕСТАБИЛНОСТ И КОРПОРАТИВНИТЕ СКАНДАЛИ ОТБЛЪСНАХА ИНВЕСТИТОРИТЕ 
Привлекателността на САЩ като обект на преки чуждестранни капиталовложения според проучване, направено от консултантската къща А. Т. Кearney, е спаднала драстично преди всичко заради последвалата атентатите от 11 септември икономическа нестабилност и многочислените финансови скандали с водещи американски корпорации. 
Според експертите съкратените потоци от чужди капитали в САЩ свидетелстват за постепенната нормализация на движението на инвестиционните потоци в света след американския бум от 90-те години: САЩ, локомотивът на растежа на световната икономика, се нуждае от "почивка", а пък това ще помогне на 
 
ДРУГИТЕ РЕГИОНИ ДА СТАНАТ ПО-АТРАКТИВНИ ЗА ЧУЖДИТЕ КАПИТАЛИ 
В същото време подобно развитие на ситуацията, както считат немските делови среди, може да има отрицателен ефект и последствия не само за САЩ, но и за останалия свят. Решаващо значение според авторитетния немски вестник Нandelsblat ще има процесът по възстановяване на равновесието в световната икономика, ако това стане по пътя на постепенното изравняване или пък в резултат на шокова терапия. Има много признаци, че ще се осъществи именно шоковата терапия. Поевтиняването на долара и очакваното рязко повишаване на лихвите ще доведат до по-нататъшно намаляване на ПЧИ в американската икономика. 
 
ПРОБЛЕМЪТ С ДЕФИЦИТА 
Сред признаците за това преди всичко изпъква увеличеният дефицит по платежния баланс по текущите операции, който скочи до критичните 5% от брутния вътрешен продукт и има реален шанс да продължи да нараства. 
Според икономиста Стивън Роча от американската инвестиционна банка Мorgan Stanley този дефицит е сред най-сериозните проблеми на САЩ и дори на цялата световна икономика. Щатските компании и потребители, както и преди, продължават да купуват повече, отколкото реалните им доходи позволяват. В периода на стабилен икономически подем САЩ успяваха безпроблемно да привлекат над 1 млрд. USD дневно. Напоследък чуждите инвеститори обаче проявяват сдържаност към влагането на ресурс зад океана. 
Особено тежък 
 
УДАР ЗА АМЕРИКА Е РЯЗКО НАМАЛЕЛИЯТ БРОЙ НА СЛИВАНИЯТА И ПОГЛЪЩАНИЯТА 
в света. По данни на Министерството на търговията на САЩ през първото полугодие на миналата година обемът на направените чуждестранни инвестиции в американските компании е бил под 20 млрд. USD в сравнение с 246 млрд. USD за 2000 г. Малко вероятно е тази тенденция да се обърне в краткосрочна перспектива, прогнозира валутният експерт Р. Синче от Нюйоркската банка Сitigroup. Още повече че европейските и японските компании в момента разполагат с ограничени по количество свободни парични средства, които да вложат в американската икономика. 
Аналогично е положението и на американския пазар на кредитни капитали. 
 
НАСТРОЕНИЕТО НА ИНВЕСТИТОРИТЕ НА УОЛСТРИЙТ 
сега се определя от опасенията им, че в Ирак ще избухне военен конфликт, ще бъдат извършени нови терористични актове зад океана, ще последват финансови скандали, а икономиката ще се развива с по-бавни темпове. Анализаторите смятат, че притокът от задгранични капитали на фондовия пазар в САЩ през втората половина на 2002 г. е надвишил напусналите борсата капитали едва с 221 млн. USD. Ако по-рано чуждестранните пари се насочваха към частни компании, в последно време инвеститорите предпочитат държавните ценни книжа, които носят твърдо фиксиран доход. 
Според експерти на Организацията за икономическо сътрудничество и развитие /ОИСР/ САЩ все пак не са загубили атрактивността си за задграничните инвеститори. Съгласно прогнозите на институцията темповете на прираст на американската икономика през настоящата година ще са 2.6%. Това значително надвишава прогнозирания растеж за страните от ЕС и Япония. Освен това преимуществото на САЩ като място за влагане на финанси е сравнително ниското данъчно облагане и високата производителност на труда. 
 
За британските, немските и канадските компании САЩ все още са държава номер едно по направени капиталовложения, коментират авторите на изследването, направено от А. Т.Кearney. Особено привлекателни са САЩ за фирмите, които за първи път инвестират зад граница. 
