ПРЕДСЕДАТЕЛЯТ НА СЪВЕТА НА ДИРЕКТОРИТЕ И ИЗПЪЛНИТЕЛЕН ДИРЕКТОР НА КАЛИМАН РТ АД ТОДОР ДОЧЕВ ПРЕД В. ПАРИ:  ПРЕЗ ТАЗИ ГОДИНА ЩЕ РАБОТИМ ПОВЕЧЕ С БЪЛГАРСКИТЕ ПРОИЗВОДИТЕЛИ  


 
 ГОСПОДИН ДОЧЕВ, КАКВО Е ВАШЕТО МНЕНИЕ ЗА ПРОМЕНИТЕ В ЗАКОНА ЗА ЛЕКАРСТВАТА И АПТЕКИТЕ В ХУМАННАТА МЕДИЦИНА? 
- Принципите, залегнали в промяната на закона, напълно отговарят на европейските изисквания, които характеризират правилата на фармацевтичните пазари на страните от ЕС и които са залегнали в директива 2001/83/ЕС. Основното за нас, търговците на едро с лекарства, е, че отпаднаха частичните лицензи за търговия. Такава е и практиката в ЕС. Ние, членовете на АТЕЛ /Асоциацията на търговците на едро с лекарства/, бяхме предложили да се регламентира понятието внос на фармацевтичния пазар поради факта, че в европейското законодателство производството и вносът са взаимносвързани дейности. Имиджът на лоялен вносител би спомогнал за интегрирането на България в системата на взаимно признаване на разрешение за производство и внос, която вече се прилага в страните членки на ЕС. Самото понятие внос ще измени своя смисъл особено след приемането на страната ни за член на ЕС, тъй като в рамките на единния европейски пазар вносът практически представлява доставката на стоки с произход от страни, които не членуват в ЕС. 
 
КАКВО МИСЛИТЕ ЗА ПРЕДЛОЖЕНИТЕ ПРОМЕНИ НА ЧЛ. 68 ОТ ЗАКОНА, КОИТО СЕ ОТНАСЯТ ДО УСЛОВИЯТА ЗА ИЗДАВАНЕ НА ЛИЦЕНЗ ЗА ТЪРГОВИЯ НА ДРЕБНО? 
- Членовете на АТЕЛ категорично подкрепяме предложението - лиценз за търговия на дребно с лекарства следва да бъде издаван единствено на лица, които са регистрирани според изискванията на ТЗ. Искам да подчертая, че според нас всички носители на лиценз трябва да бъдат абсолютно задължени да възложат ръководството на дейността на аптеките, както и обслужването на клиентите на магистър-фармацевти. По този начин ще се гарантира професионално обслужване на пациентите в аптеките от квалифицирания им персонал. За нас, големите участници на фармацевтичния пазар, които членуваме в АТЕЛ, е от изключително значение да постигнем ниво на обслужване на крайните клиенти, което напълно съответства на изискванията на добрата дистрибуторска практика и добрата фармацевтична практика и последните постижения в тази област в световен мащаб. Важното беше и е Европейските директиви и Световната фармацевтична практика да са предмет на обществен дебат и в резултат на това да бъдат приложени в нашата реалност. 
 
КАКВА ВСЪЩНОСТ Е ЕВРОПЕЙСКАТА ПРАКТИКА? 
- Европейската комисия издаде комюнике, одобрено от Европейския парламент, в което се посочва, че фармацевтичният пазар не е специфичен, или с други думи, не е по-различен от другите пазари. 
 
ПРОДЪЛЖАВА ПРОЦЕС НА ДЕРЕГУЛАЦИЯ, КОЯТО СЕ ОТРАЗЯВА НА СТРУКТУРАТА НА ДОСТАВНАТА ВЕРИГА, ОТ ЕДНА СТРАНА, А ОТ ДРУГА, ВЪРХУ ФОРМАТА НА СОБСТВЕНОСТ НА САМИТЕ ТЪРГОВЦИ 
Повечето държави от ЕС вече са предприели дерегулативни мерки на собствеността в аптечния пазар по посока на концентрацията на търговията на дребно с лекарства във вериги от дистрибутивни канали като Тesco, Великобритания /с 230 аптеки/, както и Gehe /52/ в Германия/, Аlliance UniСhem, Рhoenix и др. 
На второ място бих искал да отбележа, че в реалността на европейските пазари наистина понятието независима аптека не съществува. Познати са различни начини на сътрудничество между аптеките, в това число и т. нар. аптечни вериги. Третата основна характеристика, която бих посочил, в европейски мащаб е свободното движение на лекарства, като тенденцията, която се посочва в резолюцията от срещата на дистрибуторите в Париж, е то окончателно да се легализира и да се увеличава в посока от юг на север. На четвърто място следва да се отбележи 
 
НАВЛИЗАНЕТО НА ВСЕ ПОВЕЧЕ ГЕНЕРИЧНИ ПРОДУКТИ НА ПАЗАРИТЕ, С КОЕТО СЕ ЗАСИЛВАТ АМБИЦИИТЕ ПО ОТНОШЕНИЕ НА НАЛАГАНЕТО НА ОПРЕДЕЛЕНИ ТЪРГОВСКИ МАРКИ И СЕ ОЧАКВА ПРЕРАЗПРЕДЕЛЕНИЕ НА ПАЗАРНИ ДЯЛОВЕ 
сред големите производители, като все по-решаващо ще бъде отношението цена/качество. Бих посочил и прилагането на последните постижения в областта на електронното обслужване при заявката и доставката на лекарствени средства посредством Интернет. 
 
ГОСПОДИН ДОЧЕВ, В МОМЕНТА НАРУШЕНА ЛИ Е ВРЪЗКАТА ТЪРГОВЕЦ НА ЕДРО - ТЪРГОВЕЦ НА ДРЕБНО У НАС? 
- Ние, членовете на АТЕЛ, високо ценим партньорството ни с аптеките. Съвместната ни работа се основава на зачитане правата и достойнствата на всяка от страните на базата на взаимния ни интерес. Ще ви посоча и една цифра, която е свързана с конкретното изражение на това сътрудничество. Членовете на АТЕЛ за всичките тези години на сътрудничество са предоставили на своите клиенти аптеки допълнителни бонуси за повече от 100 млн. лв. 
 
И ВСЕ ПАК ОТ ДРУГИ АСОЦИАЦИИ И СДРУЖЕНИЯ СЕ ТВЪРДИ, ЧЕ ИМАТЕ СЕРИОЗНИ КОНФЛИКТИ, ЧЕ ВИЕ, ГОЛЕМИТЕ ДИСТРИБУТОРИ, НЕ ЗАЧИТАТЕ ПРОФЕСИЯТА НА ФАРМАЦЕВТА И ЧЕ ПРИТЕЖАВАТЕ ВЕРИГИ АПТЕКИ... 
- За съжаление винаги когато се работи за подобряване на организацията на труда, финансовата дисциплина и синхронизация със световните и европейските стандарти, се реагира по подобен начин, който със сигурност не е диалогичен. Ще припомня ситуацията от т. г. с въвеждането на ДДС и приложението на новите изисквания на НЗОК. 
 
АЗ ЛИЧНО СИ СПОМНЯМ И ВРЕМЕТО, КОГАТО СЕ КАЗВАШЕ, ЧЕ ТИХОМИР КАМЕНОВ И ТОДОР ДОЧЕВ НЕ МОГАТ ДА РЪКОВОДЯТ ФИРМИ ЗА ДИСТРИБУЦИЯ НА ЛЕКАРСТВА, ТЪЙ КАТО НЕ СА ОТ БРАНША. ЗА ЩАСТИЕ ТЕЗИ ТВЪРДЕНИЯ БЯХА ОБОРЕНИ С ВРЕМЕТО 
и ние доказахме противното. Днес фирмите, които членуват в АТЕЛ, представят най-голямото доказателство, че ние сме в бранша, като даваме възможност за професионална реализация на близо 600 магистър- и помощник-фармацевти. 
 
КАЛИМАН РТ АД Е ЕДИН ОТ ВОДЕЩИТЕ ДИСТРИБУТОРИ В БЪЛГАРИЯ. КАКВИ СА ПЕРСПЕКТИВИТЕ ЗА РАЗВИТИЕ НА ФИРМАТА? 
- Калиман е една съвременна компания, която отговаря на европейските изисквания за т. нар. Full Line Wholesaler /търговец на едро, който предлага завършен цикъл на обслужване/. Търговската марка Калиман е гаранция за качество на обслужване, което се счита за стандарт в страната ни. Фирмата разполага с оптимизирана логистична мрежа, в която се включват 15 дистрибутивни центъра на територията на големите градове в страната, и с уникална компютърна система, разработена специално за нуждите на обслужването, което предлагаме. Съвременният транспортен парк, с който разполагаме, гарантира доставки врата до врата по всяко време на денонощието. Приложението на иновационни подходи в нашата работа е ежедневие. Специално внимание се отделя на маркетинга на продуктите и услугите, които предлагаме. През последните две години нашият маркетингов отдел и отдел Бизнесразвитие успяха да наложат на българския пазар повече от 25 нови лекарства и ОТС продукти. Но за мен най-важният капитал на Калиман остават хората, които работят във фирмата. Те имат едно верую - в състезанието за професионализъм финална линия няма. Постепенно с тяхна помощ през годините Калиман се превърна в компания, предлагаща знание. Всяка година повече от 20 дни са посветени на обучение на персонала на фирмата, за което следва да благодарим и на нашите партньори - българските производители Софарма, Балканфарма и Унифарм, на чуждестранните производители и техните представителства в България, които неизменно участват във вътрешнофирмените семинари и обучения. 
 
ВАШИЯТ КОМЕНТАР НА ИКОНОМИЧЕСКАТА СИТУАЦИЯ В БЪЛГАРИЯ В МОМЕНТА. ПОМАГА ЛИ ТЯ НА БИЗНЕСА? 
- За себе си мисля, че съм професионалист и специалист в областта на микроикономиката и фирменото управление и не би следвало да давам оценка за управлението на страната. Фактът, че макроикономическите показатели се подобряват, е налице. 
 
ПОТРЕБЛЕНИЕТО ВСЕ ОЩЕ ОСТАВА НИСКО И СПОРЕД МЕН БИ СЛЕДВАЛО ДА СЕ ОБЪРНЕ ПОВЕЧЕ ВНИМАНИЕ НА НЕГОВОТО СТИМУЛИРАНЕ 
Сигурен съм, че макроикономистите знаят как да се постигне това, особено в условията на съществуващата ниска инфлация. Приятно ми е да чувам, макар и непрофесионалната преценка на моите синове, които са в юношеска възраст, че Милен Велчев и Бойко Борисов са големи мъжаги, което за мен означава едно - те вече са спечелили уважението на младото поколение. 
 
КАК ЗАВЪРШВАТЕ 2002 Г.? 
- За Калиман 2002 г. беше поредната успешна година. Резултатите показват увеличение на продажбите с 15%. За съжаление отчитаме по-нисък оборот с лекарства на българските производители, което считам за наша слабост. Този факт доведе до вземане на стратегическо решение за подобряването на този показател през 2003 г., засилване на работата с българските производители и подобряване на резултатите от партньорството ни. През 2002 г. завършихме процеса по изграждане на нашата дистрибутивна система. .  
