ПРОИЗВОДИТЕЛИТЕ СЕ ГОТВЯТ ЗА ПО-ВИСОКИ ЦЕНИ В НАЧАЛОТО НА 2003 Г. 
 
МЕЖДУНАРОДНИТЕ цени на карбамида се повишиха в края на миналата година в сравнение с нивата от октомври и доближиха равнището от аналогичния период на 2001 г. Причина за поскъпването се оказа ограниченото предлагане, а не толкова нарасналото търсене. 
 
УВЕЛИЧЕНИЯТ ВНОС НА КАРБАМИД В КИТАЙ 
от черноморските страни бе в основата на реализираното повишаване на котировките в Европа. Възходящата тенденция почти не се усети в Източна Азия заради нарасналия износ от Индонезия. Големият интерес на бразилските, мексиканските и еквадорските вносители към произведената уреа в балтийските страни осигури необходимата подкрепа на цените в региона и дори стимулира доставчиците от Североизточна Европа да отворят складовете си. 
Износителите от Близкия изток както винаги имаха предимство пред другите производители поради ограничената конкуренция от ОНД. Например компанията Fertil сключи сделка за доставка на уреа на едри късове в Шри Ланка по цена от 120 USD/т FОВ, а компанията РIС се ангажира да достави допълнително количество от стоката във Виетнам по цена 117-118 USD/т FОВ. 
Доставките от Венецуела към Европа и САЩ не бяха засегнати от временно ограничения производствен капацитет на латиноамериканската държава. 
Румънската продукция в момента е насочена главно към Турция 
Предвид обаче предстоящото пренасочване на доставките на природен газ от производството на уреа към други сектори, възможностите на страната да реализира износ в други дестинации ще бъдат ограничени. Експертите не очакват съществени промени в цените в близко бъдеще въпреки настъпващата пролетна сеитбена кампания в САЩ и Европа. Руските производители обаче се надяват да постигнат през януари повишаване на цените до 106-107 USD/т FОВ пристанище Южний. На увеличение се надяват и близкоизточните производители. Осъществяването на надеждите им е свързано с активизиране на търсенето на карбамид в Китай и затова анализаторите проявяват сдържаност в прогнозите си за този пазар. Ако търсенето в Китай се понижи, вероятността спадът да се компенсира чрез увеличаване на потреблението в други райони на света е минимална. 
Търсенето на 
 
ГРАНУЛИРАН КАРБАМИД 
също се активизира в края на миналата година. САЩ и Аржентина сключиха сделки с доставчици от Египет и другите близкоизточни държави. Според информацията от деловите среди близкоизточният карбамид на гранули се е продавал в края на миналата година в САЩ по 130-139 USD/т FОВ. Доставчиците се надяват да успеят още повече да повишат цените по сделките през януари и първите месеци на 2003 г. Списанието Fertilizer Week прогнозира на европейския пазар да се формира недостиг във връзка с растящото търсене в САЩ, Канада и страните от Латинска Америка. Френските вносители и дистрибутори дори се опасяват, че недостигът на гранулиран карбамид ще съвпадне с пролетната сеитбена кампания. Доставчиците за френския пазар вече преориентираха част от износа си към Америка. 
 
ЦЕНИТЕ НА АМОНЯКА 
почти не претърпяха промяна през последните два месеца, задържайки се на значително по-високи нива в сравнение с аналогичния период на 2001 г. При произведения в карибските страни и Близкия изток амоняк увеличението бе с 50%, а при източноевропейския - с 30%, в сравнение с цените от ноември 2001 г. Близкоизточните производители успяха да постигнат изключително високи котировки по сделките за Източна Азия. Очаква се амонякът по доставките за Южна Африка и Йордания също да остане скъп. В Индия пък търсенето засега е слабо и едва ли в краткосрочен план ще се реализира голям износ за страната. 
През последните месеци на миналата година цените по доставките на амоняк от руското пристанище Южний за Турция се колебаеха около 127-131 USD/т FОВ и в близко бъдеще не се прогнозира значително понижение. През декември бе регистрирано високо търсене от САЩ, както и от Мароко, което даде основание да се очаква, че експортните запаси в Южний ще бъдат ограничени в началото на 2003 г. 
 
КОТИРОВКИТЕ НА АМОНИЕВИЯ СУЛФАТ 
от Черноморския район и Западна Европа почти не претърпяха промяна през последните два месеца. През ноември те бяха с близо 25-50% по-ниски в сравнение с равнището им година по-рано. Черноморските производители покриваха вноса на амониев сулфат в Малайзия и Виетнам. 
Диамониевият фосфат /DАР/ също запази без промяна цените в Мексиканския залив в края на миналата година. Те бяха незначително по-високи в сравнение с аналогичния период на 2001 г. Цените на този вид тор в Северна Африка и Близкия изток обаче бяха с 15% над нивата от ноември 2001 г. 
Очаква се търсенето в САЩ да нарасне през пролетната кампания, което ще осигури стабилност на котировките на диамониевия фосфат. Сред основните фактори на пазара в края на миналата година бяха осъществените покупки от страна на Пакистан на тор от близкоизточни и балтийски производители. Виетнам пък се присъедини към списъка на страните, произвеждащи DАР, и така намали импортната си зависимост, а Китай натрупа запаси в размер над 1 млн. т. 
 
ТРОЙНИЯТ СУПЕРФОСФАТ 
успя да запази ценовите си нива в Северна Африка и Мексиканския залив. В края на 2002 г. той бе с близо 3-4% по-скъп в сравнение с ноември 2001 г. Търсенето в Европа и Иран се задоволяваше чрез износ от Северна Африка, докато Китай и САЩ покриваха нуждите в Бангладеш. 
Калиевият хлорид в Западна Европа се търгуваше на нива, със 7% по-ниски в сравнение с края на 2001 г. Незначително понижение бе отчетено също така в Източна Европа и в Северна Америка, твърди ФАО. Иначе цените на този вид тор остават почти без промяна през последните месеци. Запасите в Китай достигнаха близо 1.5 млн. т и затова не се очакват значителни доставки в близко бъдеще. Значителен е размерът на резервите от калиев хлорид в САЩ и Канада. Известна подкрепа на цените може да се очаква от евентуално нарастване на търсенето от Малайзия, Филипините и Бангладеш. 
 

