С материализирането на единната европейска валута от началото на т. г. заедно с еуфорията може да възникнат и икономически рискове. В тази връзка въвеждането на еврото не е просто тържество за обединена Европа, а е предизвикателство както за икономиката й, така и за корпоративния й сектор. Поне така смятат аналитиците на инвестиционната банка Deutsche Вank. 
Според анализа логистичният проблем с въвеждането на единната валута е най-сериозният и носи най-много заплахи. Доставката на евробанкноти и монети - и създаващите се условия за формиране на опашки пред касите и автоматите за обмяна на евро - ще доведе до временно намаляване на търсенето в икономиката, откъдето ще възникне и риск за и без това накуцващата европейска икономика. Основният проблем в тази връзка е подсигуряване на достатъчни количества евробанкноти за продажбите на дребно, както и за други сектори в икономиката, използващи кешови разплащания. Така например, ако търговията на дребно подхрани значително търсене на евробанкноти, това ще окаже негативно отражение както върху потребителите, така и върху производителите на стоки и услуги. Средно през първия месец от въвеждане на единната валута една трансакция в евро ще се забавя с около 20 секунди спрямо когато се е извършвала в германски марки. Затруднение в обмяната на старите банкноти с евро би се отразило и в намаляване на покупките в еврозоната. Съществува увеличаване на риска от престъпления спрямо евровалутата, в това число обири и фалшификации. 
Обирът в Бари през септември 2001 г., когато бяха откраднати 4.16 млн. ЕUR, потвърди най-лошите страхове на полицията - престъпният свят е хвърлил око на безпрецедентния трансфер на пари. Търговци и банки увеличават разходите си за охрана и застраховки. Според Европол и Интерпол първите месеци на евробанкнотите ще са поле на фалшификаторите. Това ще бъде идеалното време за престъпниците да прокарат дори лошо направени фалшификати, смята Франк Спика, ръководител на антитерористичното звено към Интерпол. Служителите в банки и магазини фокусират вниманието и усилията си към разпознаване на фалшификатите. Опасността е сериозна и заради изчезването на матрицата за отпечатване на холограмата за сигурност през 1998 г. Въпреки че холограмата е сменена, липсващата матрица пази тайните на сигурността на новите банкноти. Криминални групи също така подправят и заменящите се валути преди 28 февруари. Според криминалисти с края на националните парични единици падат и бариерите пред движението на нелегалните фондове. Това означава, че избягването на данъци, прането на пари и финансирането на тероризма става все по-лесно. 
Логистичният риск не би могъл напълно да се избегне, се казва в анализа на Deutsche Вank, но с приетия план от ЕЦБ за въвеждане на еврото този риск се редуцира. Така от началото на септември миналата година националните централни банки на страните членки на монетарния съюз се зареждат с евробанкноти, също така от тази дата новата валута можеха да получат и големите фирми в Германия. От 7 декември и домакинствата също получиха възможността да закупуват малки количества банкноти и монети. 
Риск както за икономиката, така и за потребителите е възможното нарастване на цените след въвеждане на единната европейска валута. Самият процес на замяна на старите валути с нова би могъл да се използва за скрито увеличение на цените. Това, от една страна, ще ощети потребителите, т. е. клиентите, а от друга - ще доведе до увеличаване на работната заплата, което ще създаде инфлация в еврообластта. 
Например чаша кафе в реномиран виенски салон струва 40 АТS или 2.90 ЕUS. Много по-лесно би било, ако тя стане 3 ЕUR. Проучвания на централните банки в еврозоната вече определиха степента на чувствителност на различните стоки към закръгляване на цените нагоре. В Белгия и Холандия проучванията показват, че най-неблагоприятният сценарий би бил повишаване на цените с около 0.6% над нивата от 2001 г. Сред най-склонните за закръгляване нагоре валути е португалското ескудо със съотношение 2000 РТЕ за 9.976 ЕUR. Обратният случай е финландската марка, където съотношението е 60 FIМ за 10.09 ЕUR. 
Този процес на увеличение на цените обаче е малко вероятен, тъй като европейските компании са под конкурентния натиск както помежду си, така и на страните от Централна и Източна Европа. От друга страна, и самият ЕС има икономически проблеми, което допълнително оказва натиск към понижаване на цените. 
Европейската икономика може да получи подкрепа и от леността и предпазливостта на клиентите, които ще предпочетат да изхарчат средствата си в национални валути, вместо да рискуват, като ги обменят. Това е и причината за бума на строителството в места като испанския остров Майорка, смята икономистът на UВS Warburg Алисън Котрел. 
Риск понася и корпоративният сектор. Основно това се дължи на невъзможността компаниите да оценяват адекватно пазарната ситуация в първите месеци след въвеждането на общата валута. Параметрите в счетоводните отчети, които са съществена част от управлението на компаниите, трябва да бъдат преоценени в новата валута. 
Според Белгийската централна банка разходите на частния сектор по смяната на валутите са точно 0.29% от оборота на фирмите в страната. Но механизмът на обмяната не позволява драстичното увеличение, защото повечето от нарастването е вече извършено. Доказателство за това е върховата стойност на инфлацията през май миналата година, когато закръгляването на цените е било факт в реалната икономика. 
В милионите граждани на страните от еврозоната има поне 161 млрд. USD кеш, еквивалентни на 2.9% от БВП. Франция и Испания се опитват да примамят незаконните пари към легални депозити, определяйки за периода от декември 2001 г. до юни 2002 г. по-ниски изисквания за контрол на движението на парите от банките. Положителният ефект, който може да се очаква от тази мярка, е слабо стимулиране на икономическия растеж, но по време на глобален спад - и прогнозата за допълнителен ръст на БВП в еврозоната от 0.9% според аналитика на френската брокерска къща Еxane Емануел Фери. 
