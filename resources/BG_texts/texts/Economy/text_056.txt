      Емисия: Сряда, 2 Февруари 2000
                    
                  Януарските сметки за парно с 48% по-високи
                  Повишаването на топлото през юли най-вероятно ще се отложи, 
                  прогнозира шеф на “Топлофикация” София
                  ПЕТЯ МИНКОВА
                  Януарските сметки за парно най-вероятно ще са с 42-48% 
                  по-високи от декемврийските. Те ще са готови около 10 
                  февруари. Предварително проучване на ТЕЦ “София” обаче сочи, 
                  че подадената топлоенергия е с около 32% повече от тази през 
                  декември. Причината са рекордно ниските температури през 
                  миналия месец. Само заради допълнително подадената топлина 
                  сметките набъбват с около 38% спрямо декември. С още 10% те се 
                  натоварват и заради отменените такси за напълно и частично 
                  изключено парно от януари, сочат най-грубите изчисления на 
                  експерти-топлофикатори. Така общото нарастване на сметките ще 
                  е до 48%.
                  Директорът в “Топлофикация” София Георги Рогачев покани 
                  журналисти в “Топлорайон София” вчера, които на место 
                  провериха дали излизат сметките. ТЕЦ “София” отоплява 
                  централната градска част на София, но сметките ще са 
                  приблизително същите и за останалите. 
                  Сметките за януари ще са нормални, нека да изчакаме 
                  окончателните данни, обясни Рогачев. Според него ако 
                  държавната субсидия за Топлофикация “София отпадне и се мине 
                  на регионални цени (б.р. различни за всяка топлофикация), 
                  парното в столицата автоматично ще се повиши с около 30%.
                  Както са тръгнали нещата т.г. няма да има регионални цени, 
                  защото абонатите няма да могат да понесат повишението, 
                  коментира шефът на столичната топлофикация. С това той 
                  потвърди информацията на “Монитор” от миналата седмица, който 
                  се позова на препоръките на Световната банка (СБ). Те бяха 
                  приети от МВФ.
                  Според Рогачев е възможно идеята за повишаване на цената на 
                  топлото да се отложи за 1 юли 2001 г. Освобождаването на 
                  цените трябваше да стане този юли, но СБ беше против. Според 
                  институцията това ще направи услугата недостъпна за 
                  гражданите. 

                        От днес “Топлофикация” София започва да поставя 
                        съобщения, с които да кани на срещи абонатите си във 
                        връзка с попълването на т.нар. формуляр “Идентификация 
                        на топлоснабдявания имот”. Справката от 10 страници е 
                        орязана на 2 за улеснение. Служителите на “Топлофикация” 
                        няма да влизат в жилищата на абонатите, за да проверяват 
                        дали гражданите са попълнили правилно справките си. Ще 
                        се проверяват единствено жилища, за които е засечено 
                        разминаване между данните, попълнени от абоната във 
                        формуляра, с тези на дружеството.
                        Дружеството ще окаже пълна помощ при попълването на 
                        формулярите, обясни Рогачев. В тях трябва да се попълни 
                        размерът на всяко помещение, отопляемият обем и каква 
                        част от него е изключена. Нотариален акт за собственост 
                        на имота ще се изисква единствено в случаите, когато той 
                        е издаден пред 1970 г.
                        Гражданите трябва да попълнят формулярите си до края на 
                        май. Най-вероятно тогава ще е готова и новата наредба за 
                        парното, по която абонатите ще сключат договори с 
                        дружествата.

