ИКОНОМИЧЕСКИТЕ ПРЕДПОСТАВКИ УКРЕПВАТ, ПОЛИТИЧЕСКИТЕ ПРОБЛЕМИ ТЪРСЯТ РЕШЕНИЕ 

БОЖИДАРКА ВОЙНСКА  


 
 
ТУРЦИЯ получи статут на страна кандидатка за присъединяване към Европейския съюз още през 1999 г., но Брюксел все още не определя точна дата за започване на предприсъединителни преговори. Причина за това е фактът, че Турция все още не е изпълнила в достатъчна степен условията за приемане в ЕС, определени през 1993 г. на срещата на върха в Копенхаген. 
В ПЪРВИТЕ дни на 2003 г. турското правителство обяви годишно увеличение на пенсиите с 1.8 млрд. USD на близо 6 млн. пенсионери - с около 45-60 USD месечно на човек, обхванати от държавната система за социално осигуряване. Изплащанията на тези допълнителни средства ще бъдат въведени постепенно в зависимост от направените вноски. Този акт ще увеличи размера на минималната пенсия до около 150 USD месечно. Около 1 млн. турски граждани над 65 г. получават и допълнителни средства за навършена възраст, които в момента са около 30 USD месечно. Министър-председателят Абдуллах Гюл изтъкна, че в никакъв случай това няма да наруши изпълненията на задълженията към МВФ, по които през 2003 г. трябва да бъдат изплатени 1.6 млрд. USD. Плащанията по неефикасната и неособено ясна система за държавно социално осигуряване и без това вече представляват най-голямата част от държавните разходи и обикновено винаги надхвърлят определения годишен бюджет. 
Отделът за анализи на германския Frankfurter Аllgemeine Zeitung /FАZ/ прави във връзка с това преглед на икономическата ситуация в Турция и перспективите за встъпването й в ЕС. Макар че анализът на FАZ обхваща периода до края на октомври 2002 г. - преди изборите в Турция от 3 ноември м. г., донесли победата на ислямската Партия на справедливостта и развитието и нов министър-председател - Абдуллах Гюл, - той очертава достатъчно добре достиженията на страната по пътя към Европа. 
Новият министър-председател обяви като приоритетни насоки на правителствената политика заздравяването на стратегическото партньорство със САЩ и по-скорошно присъединяване на Турция към ЕС. 
Анализаторите от FАZ отбелязват, че Европейската комисия признава на Турция определени успехи в създаването на функционираща пазарна икономика, както и в готовността й да издържи конкуренцията вътре в Евросъюза. ЕК смята, че Турция е жизнеспособна страна с успешни предприемачи на микроикономическо ниво, но на макроравнище политиците управляват неефективно икономиката й. Според Р. Зутер, генерален директор на турската смесена банка ВNР-АК-Dresdner, лошото управление е довело до неустойчиво и неефективно развитие на икономиката, чиито темпове на растеж се понижават още от 1988 г., а през 1998 г. растежът й изобщо е спрял. През 1997 г. средният доход на човек от населението в Турция е бил едва 22% от аналогичния показател в страните от ЕС. През последните пет години Турция преживя две тежки финансови кризи, втората от тях в началото на 2001 г. Средните годишни темпове на инфлацията достигнаха 70%, а дефицитът на държавния бюджет - 15.7% от брутния вътрешен продукт /БВП/. От 1997 до 2001 г. държавната задлъжнялост нарасна два пъти и достигна 101% от БВП. 
 
ТУРЦИЯ Е НАЙ-ГОЛЕМИЯТ ДЛЪЖНИК НА МВФ 
През март 2001 г. Турция сключи с Международния валутен фонд споразумение за предоставяне на финансова помощ от 15.5 млрд. USD и стана най-големият длъжник на МВФ, който обаче поиска от нея радикални структурни реформи. За разлика от предходните години Турция действително пристъпи към реформи, благодарение на които подобри положението на банковия си сектор и селското стопанство, като направи стъпки и в раздържавяването на отрасли като енергетиката и съобщенията. Беше положено началото и на консолидацията на държавния бюджет. Предприетите мерки стабилизираха до значителна степен общото стопанско развитие на страната. 
Според проектобюджета за 2003 г., представен от Министерството на финансите на Турция, 45% от всички държавни разходи все още представляват плащания по лихвите на държавните заеми, което е 10 пъти повече от обема на държавните капиталовложения. Въпреки това Турция продължава да се стреми към икономии, което се доказва и от факта, че първичният профицит на държавния бюджет - надхвърлянето на разходите след изплащането на лихвите по държавния дълг от бюджетните приходи, според проектобюджета и през 2002 г. ще нарасне и ще достигне 5.4% от БВП. /Окончателните данни ще станат известни в края на март 2003 г./. 
 
ЕК ПРИЗНАВА ОПРЕДЕЛЕНИ УСПЕХИ, НО ВИЖДА И ПРОПУСКИ 
Неустойчивото икономическо развитие затрудни създаването на стабилна пазарна икономика и на конкурентоспособни предприятия в Турция. В тази насока страната отбеляза определени успехи, признати от ЕК, но в доклада на комисията са посочени и сериозни пропуски. Експертите отнасят към положителните моменти това, че правителството на Бюлент Еджевит направи по-прозрачна бюджетната си политика, както и държавните търгове и конкурси, а също така ограничи сферата на влияние на държавните банки. Една от четирите големи държавни банки беше ликвидирана, предстои приватизацията на друга. Макар че сега около 1/4 от цените на кошницата от стоки, въз основа на която се изчислява инфлацията, се определят от държавата, в момента все по-голяма част от тях се формират на свободния пазар чрез търсенето и предлагането. Законодателството и контролът върху банковото дело се подобриха. 
 
ПАЗАРНАТА ИКОНОМИКА ОСТАВА НЕУБЕДИТЕЛНА 
Пазарната икономика на Турция все още остава доста слаба. Макар че е създадена необходимата законова база, по индекса на корумпираност сред 120-те изследвани страни Турция заема 64-то място. Приватизацията на държавната собственост не даде очакваните резултати: печалбата от нея за държавата от 1985 г. насам представлява едва 3% от БВП. Делът на държавната собственост остава по-висок от очакваното. Ниската ефективност на държавната икономика се доказва и от високото ниво на лихвените проценти по държавните заеми. В резултат от политическата нестабилност лихвените проценти по тези заеми представлява в турски лири около 60%. Това е с 30 процентни пункта по-високо от нивото на инфлацията, която в момента се е понижила до 35%. Буди съмнение и твърдението, че турската икономика е готова да се пребори с конкуренцията в Евросъюза. Делът на търговията със страните от ЕС за Турция е около 1/2, докато при другите страни кандидатки за встъпване в ЕС той е значително по-висок. За България той е вече 60, за Румъния - 67%. Трябва да се отбележи, че Турция привлича по-малко чуждестранни инвестиции от двете си балкански съседки, при които делът на чуждестранните инвестиции е близо 4, докато в Турция - едва 0.5%. 
 
ЧУЖДИТЕ ИНВЕСТИТОРИ ЧАКАТ СПАДА НА КОРУПЦИЯТА 
За влагане на капиталите си в Турция чуждите инвеститори трябва да съберат по 147 подписа от различни инстанции и докато корупцията не бъде отстранена, те няма да дойдат в страната, отбелязва А. Калайлъоглу, заместник генерален директор на турския филиал на английската банка НSВС. Въпреки това тази банка купи през 2001 г. за 350 млн. USD турската Demirbank. За да бъде конкурентоспособна, страната има нужда от квалифицирани специалисти и разходите за образование от 4% от БВП са твърде малки за това. Едва 0.5% от БВП се изразходва за научноизследователска и развойно- конструкторска дейност, а финансово-банковият сектор остава твърде малък, за да може да кредитира предприятията в достатъчна степен. 
Сериозна пречка за притока на чуждестранни капитали са нетарифните търговски бариери. След влизането в действие през 1996 г. на митническия съюз между Турция и ЕС бяха отменени митата. Но мястото на управлението на митниците беше заето от института за държавни норми и стандарти ТSЕ. За много свои изделия транснационалните корпорации, произвеждащи продукция във всички райони на света, са принудени да представят на ТSЕ и турски сертификат за качество, получаването на който е скъпо и бавно. Чуждестранните инвеститори в турската фармацевтична и химическа промишленост се оплакват в ЕК, че турските власти предават на техни компании конкуренти важни сведения за производството. И досега турските министерства определят различни дискриминационни за чужденците ценови диапазони за турските и вносните изделия. 
 
ОИСР Е НАСТРОЕНА ОПТИМИСТИЧНО 
Експертите от Организацията за икономическо сътрудничество и развитие /ОИСР/ намират, че турската икономика расте с доста бързи темпови въпреки най-силната за последните десетилетия рецесия. По прогнози на ОИСР реалният прираст на БВП на Турция с населението си от близо 70 млн. души през 2002 г. е около 4%, а в края на м. г. инфлацията се е понижила до 35%. Предвид отслабването на турската лира от средата на 2002 г. едва ли ще стане възможно понижението на инфлацията през 2003 г. до 20%. Към 3 януари 2003 г. обменният курс бе 1 USD = 1 660 000 ТRL. При повишаване на реалните лихвени проценти и запазване на курса чрез твърдата валутно-финансова политика темповете на растеж на БВП в Турция през 2003 и 2004 г. може да достигнат според ОИСР съответно до 3.5 и 4.5%. 
 

