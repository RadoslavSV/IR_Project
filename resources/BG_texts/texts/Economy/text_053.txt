ДОГОВОРЕНИ СА 1.33 МЛРД. ДОЛАРА ИНВЕСТИЦИИ ПО ЛИНИЯ НА ПРИВАТИЗАЦИЯТА  


В понеделник се очаква окончателно да бъде одобрена приватизационната програма за 1998 г., заяви вчера председателят на Надзорния съвет на АП Асен Дюлгеров. Програмата ще разнообрази начините на раздържавяване и ще привлече в приватизацията повече участници. В следващите 2-3 години АП ще работи по оставащите в нейния портфейл след последните промени в закона за приватизацията около 300 предприятия. Паралелно отрасловите министерства ще раздържавяват по свои програми, ще тече приватизацията чрез посредници и консултанти, ще се извършват продажби чрез фондовата борса, а ЦМП започва от пролетта провеждането на търгове с използването на бонове като платежно средство, уточни изпълнителният директор на АП Александър Съботинов. Според него в края на следващата година повече от 50% от активите на държавните предприятия ще бъдат вече в частни ръце. 
Равносметката от началото на касовата приватизация от 1993 г. до 17 октомври 1997 г. показва, че са приватизирани 6.60% от дълготрайните материални активи на държавните фирми. Сключени са общо 1430 сделки. В отраслов акпект превес имат обектите от търговията /27.3%/ и промишлеността /21.7%/. АП е извършила 321 продажби, от които 131 на цели предприятия и 190 на обособени части. Общият финансов ефект от касовите сделки за периода възлиза на 2.68 млрд. долара. Около половината от тази сума се пада на договорените с купувачите инвестиции /1.33 млрд. долара/. Показателно е, че почти толкова /1.19 млрд. долара/ е осигуреният финансов ефект от приватизацията само през неизтеклата още 1997 г. 
Един от основните канали за притока на чуждестранни инвестиции в България е самата Агенция за приватизация. Ролята й в това отношение ще нараства в хода на пуловата приватизация на 66 предприятия с външни консултанти и в процеса на раздържавяване на 30-те обекта с подкрепата на инвестиционни посредници и донори. Тези проекти ще се осъществяват от чуждестранни посредници, които са с донякъде ограничени от законодателството права, но са материално заинтересувани да сключат успешни сделки. В противен случай би трябвало да изготвят проекти за ликвидация и ако правителството ги одобри, ще получат възнаграждение, но значително по-ниско, отколкото ако продадат обектите, обясни г-н Съботинов. До края на годината АП ще проведе конкурсите за възлагане на консултанти на приватизиацията чрез пулове на 66-те предприятия и се надява през януари да сключи договорите. 
В рамките на Българския инвестиционен форум АП представи на участниците успешната продажба на Хидропробивна техника - Русе, което се превръща в проспериращото днес Лифтън България ООД. Аудиторията беше запозната от представителите на АП и с обявени за раздържавяване предприятия като Завод за металорежещи машини/ЗММ/ - София АД; завода за автобуси Чавдар - Ботевград; Теспром ЕАД; корабостроителниците във Варна, Бургас и Русе, които ще се приватизират с посредничеството на DFС - Испания; заводът за трансформатори и др. 
