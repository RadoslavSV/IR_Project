ВЛЯЗЛОТО В СИЛА РЕШЕНИЕ НА ВАС ЗА БУЛГАРТАБАК МОЖЕ ДА СЕ ЗАОБИКОЛИ 

ВАЛЕНТИН ГЕОРГИЕВ  

ПРАВИТЕЛСТВОТО ще избере купувачите на 12 структуроопределящи търговски дружества, които имат важно значение за националната сигурност на страната. Това ще стане, след като парламентът гласува дълго обмисляния и ревниво крит досега проектозакон за изменение и допълнение на Закона за приватизация и следприватизационен контрол /ЗПСПК/, одобрен вчера от кабинета. Вносители на поправките са вицепремиерът Василев и министрите Велчев, Петров, Дикме, Ковачев, Петканов и Свинаров. 
Проектът включва създаването на нова глава 8 в закона и приложение, в което е посочен списъкът на предприятията, чиято приватизация ще става по специалния ред, разясни вчера министърът на вътрешните работи Георги Петканов. 
Всички те са с повече от 50% държавно участие. Новият ред ще се прилага, когато се продава дял от компанията от над 50%. Методът на приватизация ще бъде публично оповестен конкурс. Конкурсните процедури, както и досега, ще се организират и извършват от Агенцията за приватизация. На етап крайно класиране на офертите АП ще изготвя предложения, които ще внася в МС. На свой ред след обсъждането им кабинетът ще определя участника, спечелил конкурса, и сроковете за сключване на приватизационния договор. Сроковете за сключване на договора за приватизация започват да текат от датата, на която се обнародва решението на Народното събрание по въпроса. Процедурата може да бъде прекратена в два случая: ако правителството не определи купувач или ако парламентът не одобри избора на правителството. Ако договор за продажбата не бъде сключен в определения срок по вина на купувача, внесеният от него депозит за сделката няма да се връща. 
При сделките, чиито приватизационни процедури са в напреднал етап, поправките предвиждат довършване по стария ред само ако вече има определен купувач. От 12-те дружества 
 
ТАКЪВ Е СЛУЧАЯТ САМО С БТК 
Не мога да коментирам дали с промените се обезсилва влязлото в сила решение на ВАС за Булгартабак, каза вътрешният министър, но уточни, че поправките няма да влязат в сила със задна дата. Според запознати обаче с тях се прави опит за игнориране на съдебните решения, с което бяха поискани дисквалификацията на фаворита Тobacco Сapital Рartners /ТСР/ и подобряване на офертите за дружеството. Достатъчно е АП да предостави нов доклад на правителството със старите три кандидата. Тогава безпроблемно ще може да се легализира изборът, който самото правителство направи на 22 август, указвайки на АП да определи ТСР за спечелил конкурса. Разликата е, че 
 
СЕГА РЕШЕНИЕТО НЕ ПОДЛЕЖИ НА ОБЖАЛВАНЕ 
и че последната дума ще има парламентът. Това е така, защото проектът тотално реже сегашните права на неуспелите кандидати да обжалват решенията на АП и на кабинета и да протестират по реда на законите за Върховния административен съд и на административното производство. 
Колкото до гаранциите, че решенията и изборът на изпълнителните органи няма да са предопределени предварително, Петканов се измъкна с общата отговорност, която ще поемат правителството и парламентът. Според него нямало да се подхожда по целесъобразност, а ще се следва само законът. 
Друг вариант, при който може да няма сделка за Булгартабак, е, ако АП спази закона и внесе предложение само с другите два участника - Тobacco Нolding и Росбулгартабак. Тогава 
 
ПРАВИТЕЛСТВОТО ЩЕ МОЖЕ ДА ПРЕКРАТИ ПРОЦЕДУРАТА 
ако реши, че тези кандидати не го устройват. Вчера от ведомството на Апостол Апостолов отказаха да коментират поправките. Спазваме стриктно сегашната законова рамка, ще се съобразим с промените, когато станат факт, казаха оттам. 
Поправките не нарушават принципа за разделение на властите, смята Петканов. Не стана ясно защо тогава продажбата на Булгартабак ще продължи по новата процедура, след като влязлото в сила решение на ВАС предполага да се върви към подобряване на офертите, а не към избор на конкретен кандидат. Конституционният съд ще може да се произнесе дали с нещо се нарушава основният закон на страната, след като те влязат в сила. Според вътрешния министър противоречие нямало. 
12-те дружества са свързани с националната сигурност и при изготвянето на проектозакона е искано становището и на НСС и ВКР към военното министерство. Министър Петканов отказа да уточни дали при бъдещите сделки ще се поставят специални изисквания към инвеститорите и към офертите, свързани с националната сигурност. 
 
ПРЕЗИДЕНТЪТ ГЕОРГИ ПЪРВАНОВ: 
 
НЕ ПОСТАВЯЙТЕ БУЛГАРТАБАК НА ВИСОКО ПОЛИТИЧЕСКО НИВО 
НЕ Е необходимо въпросът за Булгартабак да се поставя на толкова високо политическо ниво, каза президентът Георги Първанов. Той заяви това в контекста на двудневното си посещение в Русия и при срещата си с президента Путин. На най-високо равнище аз зная какво е становището по въпроса, каза Първанов, но отказа да даде повече информация. Според него МВнР и Министерството на икономиката трябва да поставят нашите убедителни аргументи, с които въпросът веднъж завинаги да приключи - и на чиновническо равнище, и на ниво изпълнителна власт. 
 
ВАЛЕРИ ДИМИТРОВ, ПРЕДСЕДАТЕЛ НА ИКОНОМИЧЕСКАТА КОМИСИЯ В НС И ДЕПУТАТ ОТ НДСВ: 
С ПРОМЕНИТЕ в Закона за приватизация и следприватизационен контрол се предвижда специален ред за приватизация на дружества с над 50% държавно участие, свързани със сигурността на страната. До 15-25 дни законопроектът ще влезе в парламента. Има възможност двете сделки да се отпушат. Процедурата ще бъде завършена по новите правила. Предвидено е да няма съдебен контрол, защото това са сделки, свързани с националната сигурност. Тези промени са категоричен израз, че правителството иска да приключи приватизацията успешно. Защото ние или ще станем инвестиционно гето, или ще бъдем нормална страна. 
 
КОНСТАНТИН ПЕНЧЕВ, ДЕПУТАТ ОТ НДСВ: 
ТЕЗИ предприятия ще бъдат приватизирани по по-сложна процедура от нормалната, защото са свързани с националната сигурност. Актовете на МС и АП не подлежат на съдебен контрол, защото процедурата завършва с решение на парламента и не е естествено тогава да има съдебен контрол. Според процесуалното право всяка една процедура се прилага за всички висящи случаи и ще се приложи и за Булгартабак, и за БТК. Нормално е за Булгартабак да се приложат новите разпоредби. 
 
МИРОСЛАВ СЕВЛИЕВСКИ, НДСВ: 
ВЕРОЯТНО ръководството на ПГ на НДСВ се е консултирало със съответните министри по предложението за промени в Закона за приватизация и следприватизационен контрол. Това не е прецедент. Като прецедент от кое? От лошата приватизационна практика, наследена от Костов и Виденов, или нещо друго. А историята е низ от прецеденти, а не низ от нищо неправене. Днешното правителство събра куража да каже, че трябва политическа и държавна воля, за да се реализират важни за държавата сделки. Важно е да се прави бърза приватизация, но да не се прави прибързано. Нямам притеснение, че Булгартабак и БТК са в специален списък, защото те са специални дружества. Важни са икономическите параметри на тези сделки. 
 
КЕМАЛ ЕЮП, ДЕПУТАТ ОТ ДПС: 
Става въпрос за предприятия, свързани с националната сигурност, и решението за тяхната приватизация ще е в ръцете на парламента. Не се притеснявам, че управляващите може да бъдат обвинени в заобикаляне на съда, защото освен ВАС има и конституционен съд, който може да се произнесе. 
 
МИХАИЛ МИКОВ, КОАЛИЦИЯ ЗА БЪЛГАРИЯ: 
НЕ БИВА да се търсят отделни законодателни решения, които са за отделни сделки. Трябва да има такъв закон, който да действа универсално. Такъв подход със списъци към закона показа през последните години по-скоро лоши, отколкото добри резултати. Отношенията между съда и мнозинството са едно, а конституционният ред - нещо друго. Не бива да се подменят. 
 

