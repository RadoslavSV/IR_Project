ДРУЖЕСТВОТО ВЕЧЕ ПРЕГОВАРЯ СЪС СТРАТЕГИЧЕСКИ ПАРТНЬОРИ ЗА ВЪЗОБНОВЕНИТЕ ПРОИЗВОДСТВА 

АНУШКА ТОДОРОВА  


През май 2003 г. Видахим ще произведе първите екобрикети. Производството е ново и е едно от основните четири производства, които оформят предмета на дейност на възраждащото се химдружество. В средата на март т. г. в сградата на бившия цех 200, където се произвеждаха някога вътрешните гуми, ще бъде монтирана необходимата техника за производството на екобрикетите. За реализацията на този нов бизнес ръководният екип е изпратил до Министерството на околната среда и водите проекти, които вече са одобрени. С тях русенци уверяват МОСВ и видинчани, че производството на екобрикетите е безвредно и няма да замърсява екосредата. 
МЕСЕЦИ преди русенската фирма Пристис груп - Водно строителство АД да закупи Видахим за един лев през юли 2002 г., работната площадка на дружеството не се виждаше от треви и храсти, високи човешки бой. Опушеният комин на ТЕЦ стърчеше мълчаливо над рухналия соцгигант, скрил в последните десет години тъмни сделки, неразкрити кражби и незапомнена досега тежка корупция. 
През 1995 г., когато Видахим губеше и последните руски пазари, а видинските гуми се търкаляха единствено по пътищата на Близкия изток, ръководството на дружеството пръсна хиляди, хиляди левове за честването на 25-годишнината от откриването на бившите големи химически заводи. Националните и местните медии дни наред цитираха исторически дати и цифри: 3 август 1965 г. - първа копка сред засипаните с пясък блатни площи от 1000 дка, 3 ноември 1970 г. - пускът на целия химкомбинат, 9000 назначени на работа, 1 300 000 броя гуми - годишен капацитет на Завода за гуми, 350 млн. кВтч еленергия - производството на ТЕЦ за една година и т. н., и т. н. 
Няколко месеца след празничната еуфория, през следващата 1996 г., същото ръководство взе 
 
2 МЛН. USD КРЕДИТ ОТ RАIFFЕISЕN ВАNК, КОЯТО И ДО ДНЕС НЕ ПОЛУЧИ ДЪЛГА СИ 
Заради него тя се опита да оспори приватизационната сделка с Пристис груп с цел да продължи несъстоятелността на дружеството. В края на 1996 г. Видахим беше включен в Националната оздравителна програма. Това окончателно предопредели закриването на заводите. Натоварването на производствените мощности стигна до 30%. Агонията се увеличаваше от непрекъснатото спиране на електрическата централа поради липса на средства за въглища, от съкращенията на персонала с по 500-600 души годишно, от ефективните стачки, които натягаха напрежението с плакатите: Всеки директор си тръгва милионер! Синдикатите са продажни! И червените, и сините са корумпирани! 
Директори и зам.-директори напускаха след неколкомесечен опит да изправят дружеството на крака и още през следващия месец 
 
СЪЗДАВАХА ФИРМИ С ПРЕДМЕТ НА ДЕЙНОСТ, БЛИЗЪК ДО ТОЗИ НА ВИДАХИМ 
В края на 1998 г. Видахим АД официално беше обявен в ликвидация. В първите тежки зимни месеци - януари и февруари, 4000 души буквално бяха изхвърлени на улицата. Те увеличиха десеторно безработицата в града и областта. Това беше първото най-безцеремонно и най-масово съкращение в икономиката на нова, демократична България. 
Оттогава Видин зае първите места във всички негативни статистики - икономически, селскостопански, демографски. 
Назначените ликвидатори с по 1000 лв. месечна заплата разпродадоха на безценица част от дълготрайните и краткотрайните материални активи 
на дружеството - ведомствения жп възел, технологични линии в Завода за пневматични гуми, нови машини в химическия цех. И вместо да намалят дълговете, те ги увеличиха. Охранителните фирми често се сменяха, присъствието им там сякаш беше да улесняват тайното преминаване на камиони с нефактурирани товари през порталите на Видахим. Тонове скрап бяха изкупени от фирми фантоми и от ромските босове в кв. Нов път. 
Агенцията за приватизация непрекъснато приемаше оферти от недотам стратегически инвеститори. Най-упорита беше италианската фирма Марангони, която искаше да закупи Видахим за жълти стотинки. Една година след обявяването на дружеството в несъстоятелност /в средата на 2001 г./, през пролетта на 2002 г. във Видин пристигнаха и представители на руската петролна компания ТАТ НЕФТ. Оглеждайки обособените части на бившия химкомбинат, руските специалисти си тръгнаха с възклицанието 
 
БАНДЮГИ ВСЕ ОКРАЛИ 
което стана крилата фраза за видинските ексхимици и журналисти. 
Три месеца по-късно с помощта на НДСВ и областната управа във Видин Агенцията за приватизация продаде дружеството на русенската фирма Пристис груп - Водно строителство АД. /Явно беше дошло времето Видахим да бъде закупено./ 
 
СДЕЛКАТА 
АП постави редица условия и поиска много гаранции за платежоспособност от страна на русенци. Агенцията прехвърли правото на собственост върху 2 024 452 броя акции, представляващи 70% от капитала на Видахим АД, в открито производство по несъстоятелност с договор за приватизационна продажба от 17.07.2002 г. С този приватизационен договор Пристис груп се задължи да изплати дългове от 68 млн. лв., да инвестира 13.1 млн. лв. в срок от 5 години, да назначи до края на 2002 г. 140 души, а до края на 2007 г. - 680. 
Въз основа на тези условия Пристис груп изработи своя бизнеспрограма до 2007 г. Ще възродим Видахим с помощта на нашите чуждестранни партньори и с 
 
ДОБРИТЕ ОТНОШЕНИЯ НА КРЕДИТОРИТЕ 
Дайте шанс на дружеството да заработи! Това казаха ръководителите на русенската фирма пред министерства и агенции, преди да започнат да възстановяват отделни части от почти ликвидираното дружество. Желанието на борда на Видахим, избран на 12 септември м. г. на първото акционерно събрание, е да изпълнят бизнеспрограмата не за 5, а за 3 години. Вместо предвидените 140 души в средата на февруари т. г. вече работят 425 работници. Всички усилия и средства са насочени към ТЕЦ. Само там са назначени 360 души. Първите киловатчаса електроенергия бяха произведени в началото на декември 2002 г. след два пробни пуска на централата, пояснява Севдалина Димитрова, председател на борда на директорите и административен директор. С подаването на енергия ще се възстановят почти всички комуникационни връзки и ще заработят производствата за гуми и екобрикети, обосновава се тя. За първи път от няколко години дружеството е превело средства на Териториална данъчна дирекция Видин - 100 000 лв. от продажба на еленергия. 
Първите гуми за европейските пазари ще се произведат в края на 2003 г., ако процесите във Видахим протичат нормално 
Благодарение на ритмичното подаване на еленергия и пара преди няколко дни е започнал основен ремонт в Завода за гуми /ЗПГ/. Специалисти разконсервират машините и тестват технологичните линии. Опасенията на мениджърския екип е да не би част от техниката в завода да е прекалено амортизирана и да се окаже негодна за експлоатация. В бизнеспрограмата са залегнали два разчета - за производство на 17 хил. броя гуми месечно и за 30 хил. броя. В момента изпълнителният директор на Видахим Георги Петров и основният акционер в Пристис груп Борислав Лоринков, който е избран за прокурист и мениджър на дружеството, водят преговори с испанския си партньор Холдинг Басо от град Мерида за осигуряване на пазари. Намеренията са да произвеждат само висококачествени леки и тежки автомобилни гуми, които да могат да се продават на Запад. За това е необходимо обаче спешно модернизиране на производствените преси в ЗПГ. Разширяването на полиамидното производство е прогноза за след две години. С инвестициите на 
 
ТУРСКАТА ТЕКСТИЛНА КОМПАНИЯ ЕХСЕРТIОN НОLDING 
производството на полиамидни гранулати ще се разшири в края на 2004 г. Русенските ръководители не са спирали преговорите с турския холдинг. Засега управляващите на Видахим не дават точни прогнози за изнасяне на фабричното производство на полиамиден гранулат от сградата на бившите Вторични суровини във Видин и монтиране на машините в цеховете на Завода за полиамидни влакна. Необходими са нови съоръжения, нови технологични линии. Ограбването и съсипването на този завод е най-голямо и затова са нужни най-големи инвестиции, заяви пред в. ПАРИ г-жа Димитрова. ЗПВ ще заработи, ако и бизнесклиматът в града се подобри. Очакваме построяването на моста Видин - Калафат, добавя Севдалина Димитрова. Всички фирми във Видин ще имат полза, ако дойдат стратегически инвеститори. 
 
ДРУЖЕСТВОТО Е С ОСИГУРЕН ТРАНСПОРТ ЗА ИЗНОС 
на бъдещата продукция. Фирмата, която закупи жп гарата на Видахим, вече е съдружник на Пристис груп. Превозването на продукцията /ако тя се произвежда успешно в бъдеще/ ще бъде безпроблемно. Предстои подписването на договор за отдаване на концесия на Пристанище-юг, което някога беше в активите на химкомбината. От няколко години то е частна публична собственост и се води към активите на Ломското пристанище. С отдаването му на концесия транспортните процеси във Видахим ще бъдат обезпечени напълно. 
Агенцията за следприватизационен контрол проверява Видахим на всеки 6 месеца. Експерти от агенцията провериха дружеството през декември 2002 г. по редица показатели, много от които са залегнали в приватизационния договор. Проверката мина успешно, похвали се Севдалина Димитрова. Проверени са степента на изпълнение на инвестиционната програма - влагат ли се необходимите средства в различните звена на дружеството. Проконтролирана е и забраната на АП ръководството да разполага с дълготрайните материални активи на Видахим. Наблюдавана е и програмата от социални помощи към заетост, по която 120 души в началото почистиха и подредиха разградения, занемарен двор на дружеството. В момента работят 80 души, занимаващи се със спомагателни дейности. При проверката е уточняван и броят на назначения персонал. 
 
КРЕДИТОРИТЕ ТРЯБВА ДА НИ ДАДАТ ШАНС 
да заработим, за да изплатим дълговете им, смятат всички членове на борда на директорите на Видахим. Приоритетно във всички бизнеспроекти се вписват преговорите с кредиторите и сключването на споразумения с тях за разсрочване на дълговете от 68 млн. лв 
С поемането на Видахим Пристис груп пое и скритите дългове, които са натрупани от неизплатени суми за осигуровки на ексхимиците. Наскоро ръководството подписа споразумение с Инициативния комитет на ексхимиците и от 1 до 5 май ще бъдат изплатени по 100 лева на 400 бивши работници и служители. Това ще продължи и в следващи периоди. Текат преговори с АДВ, към която задълженията са над 40 млн. лв. Споразумението с нея е за 4-годишен гратисен период и 10-годишно разсрочено плащане. Водят се преговори и с Държавния резерв - дълговете към него са 9 млн. лв. 
Ръководителите на Видахим работят с твърдото убеждение, че кредиторите ще проявят разбиране и ще дадат още малко шанс на дружеството да се съживи и заработи с по-пълни обороти. Тези оптимистични глътки въздух са необходими не само на инвеститорите, но и на хората от региона, които оцеляват трудно.  
