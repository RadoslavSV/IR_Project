     Емисия: Сряда, 2 Февруари 2000
                   
                  Световната банка щурмува корупцията в България
                  Представители на банката ще проверяват конкретни сделки и 
                  договори, извършени у нас. Вашингтон ни дава пари, за да се 
                  справим с рушветите и бедността
                  ПЕТЯ МИНКОВА
                  Световната банка започва собствено разследване на корупцията в 
                  България, което ще приключи с препоръки - това съобщи вчера 
                  Андрю Воркинк, директор на банката за България и Румъния.
                  Чиновниците от Вашингтон ще проучват кои са най-често 
                  срещаните корупционни сделки у нас, в кои отрасли са те и кои 
                  чиновници са най-често атакувани с подкупи. Банката (СБ) ще 
                  прави собствено разследване и на конкретни сделки и договори 
                  към тях.
                  “Откриването на корупцията е най-важната крачка при борбата с 
                  нея. Разпознаването й дава решението при борбата с нея”, 
                  съобщи Андрю Воркинк след срещата си с президента Петър 
                  Стоянов вчера по обед.

                        Директорът в Световната банка Андрю Воркинк (в средата) 
                        и президента Стоянов договориха конкретни мерки за борба 
                        с корупцията. Те трябва да ограничат мащабите на 
                        бедността у нас.
                        СНИМКА:БОРИСЛАВ РАЗАКЛИЕВ

                  Воркинк признал на нашия президент, че в борбата с корупцията 
                  България има още много да прави.
                  Стоянов и шефът от банката се договориха, че всичко, което 
                  може да помогне в борбата с корупцията, трябва да се провери, 
                  включително и конкретни сделки, уточни пред “Монитор” шефката 
                  на пресцентъра Нери Терзиева след срещата.
                  “Класически примери за корупция у нас са приватизационните 
                  договори. Тук се сключват, както му хрумне на чиновника”, 
                  коментира по-късно вчера пред “Монитор” Георги Стоев от 
                  Института за пазарна икономика.
                  Според него е почти сигурно, че Румъния и България държат 
                  първенството за най-корумпирани страни - кандидатки за 
                  Евросъюза.
                  Банката и Стоянов атакуваха Муравей
                  Стоянов и Воркинк вчера директно нападнаха финансовия министър 
                  Муравей Радев, който отговаря за данъчните и митническите 
                  органи.
                  Липсата на информационни системи в митниците и данъчните 
                  органи са предпоставки за корупция, обясниха българският 
                  президент и представителят на Световната банка.
                  Г-н Андрю Воркинк обеща, че до два месеца банката ще отпусне 
                  7,5 млн. долара за митническата реформа и по-точно за 
                  информационната й система. Целта е да стане ясно какво влиза в 
                  страната и дали по-късно то се облага със съответните данъци и 
                  такси.
                  Банката иска да помогне за опростяване на данъчната система и 
                  на данъчното облагане, каза Воркинк. Според Стоянов средният и 
                  малък бизнес е бил изключително затруднен от данъчните, което 
                  било предпоставка за корупция.
                  Днес Воркинк се среща и с вицепремиера Петър Жотев.
                  Как се справят фирмите?
                  Всяка голяма фирма у нас си назначава по един човек, който да 
                  се занимава само с бюрокрацията, а това излиза прекалено 
                  скъпо, обясни пред “Монитор” Георги Стоев от Института за 
                  пазарна икономика.
                  Според него българският бизнес не е виновен, че дава подкупи, 
                  тъй като е принуден да го прави. Частникът е поставен в среда, 
                  която му извива ръцете да дава подкупи, за да си свърши 
                  по-бързо работа.
                  Това е единственият начин бизнесът да се пребори с държавата. 
                  Просто трябва да се премахнат законите с лицензи и 
                  разрешителни на всяка крачка, коментира Георги Стоев. Според 
                  него корупцията у нас е резултат на нестабилната среда, която 
                  отблъсква и чуждите, и местните инвеститори.
                  Проблемът на мнозинството
                  Ако мнозинството се провали в борбата с корупцията, ще го 
                  усети чрез загубата на гласове на следващите избори, смята 
                  експертът от Института за пазарна икономика. Според него обаче 
                  голямата загуба ще е чисто икономическа. Аргументите му са 
                  няколко.
                  България не само че няма да привлече чужди инвестиции, за да 
                  има икономически ръст, а ще изгони и тези, които са тук. Това 
                  ще са предимно средни компании, които не могат да си позволят 
                  да плащат високи “сиви разходи”. Или пък им е писнало да се 
                  борят с държавата.
                  Тогава пак държавата ще прави инвестиции в икономиката, 
                  въпреки че частният бизнес е създал около 70% от брутния 
                  вътрешен продукт през м. г. Тя ще продължи да раздава огромни 
                  държавни гаранции по проекти, които кабинетът си избере. 
                  Министрите само заради тях увеличиха външния ни дълг с нови 
                  800 млн. долара. А той според премиера Иван Костов е основната 
                  причина за бедността у нас. Тя и свитото потребление са 
                  другата спирачка пред инвеститорите, освен корупцията.
                  Параграф 22
                  Шефът на Световната банка за България и Румъния вчера беше 
                  категоричен, че една от причините за бедността у нас е 
                  корупцията. Основната дейност на банката в момента е 
                  финансиране на програми за справяне с бедността.
                  Затова сега тя ще концентрира усилията и парите си именно в 
                  борбата с корупцията и намаляването на бедността в България, 
                  каза Андрю Воркинк.
                  СБ е готова да увеличи размера на своите програми за работа в 
                  две области - намаляване и елиминиране на бедността и борбата 
                  с корупцията, обеща Воркинк. Според него те са от особено 
                  значение. След срещата с Петър Стоянов той допълни: “Една 
                  атака срещу корупцията ще има благотворно влияние върху 
                  икономиката, бизнеса и върху отделния човек. Корупцията е 
                  свързана с бедността”.

                        Д-р Константин Тренчев се среща днес с Анри Малус - член 
                        на Икономическия и Социален съвет към Европейската 
                        комисия. Французинът щял да подготви доклад за 
                        корупцията у нас изцяло по данни на лидера на 
                        “Подкрепа”. Докладът ще бъде предоставен в смесения 
                        консултативен комитет “България - Европейски съюз”.
