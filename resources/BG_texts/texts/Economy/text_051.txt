СЛЕД терористичните атаки над САЩ на 11 септември Фед, ЕЦБ и Вank of Еngland действаха напълно идентично и стимулираха икономиките си, но явно след това приоритетните задачи на всяка от тях станаха различни. Основната дилема, измъчваща централните банкери, е докога може да се понижават лихвите и къде е границата, където започва една добре позната война - борбата с дефлацията в икономиката. Дефлация, така добре позната от икономическата история в Япония през последните три години и по-далечната история в САЩ през периода от 1876-1896 г., когато ценовото равнище в икономиката спада с 1.5%. През целия период от ерата на Алън Грийнспан Фед понижава лихвите, когато инфлацията остава ниска и същевременно икономиката изпитва слабост, а трудовият пазар се свива. Но благодарение на 12 понижения от 6.5 до 1.25%, изглежда, че съмненията за инфлация е възможно да се заменят с притеснения за дефлация. След решението на Фед, взето през ноември, вече наистина няма място къде повече да стимулира икономиката, тъй като заплахата краткосрочните номинални лихви в щатската икономика да слязат на нулеви нива е голяма. Тогава САЩ ще имат същите проблеми като Япония през последните години. Монетарната политика би останала напълно неефективна освен ако Фед не печата бързо пари, за да се създаде инфлация. Успокояващото е, че САЩ все още не са в положението на Япония, въпреки това монетарната политика си остава голямо съмнение. ЕЦБ изостана този път от Фед с един месец. Лихвите в еврозоната слязоха до 2.75% през първите дни на декември, но най-важното е, че от централната банка се отърсиха от страха си към инфлацията. Или поне привидно. Вank of Еngland пък не прибягна до облекчаване на монетарната политика във Великобритания. 
Но провалите и грешките се наказват, наказват се от инвеститорите, наказват се от потребителите, наказват се от бизнеса и нe на последно място се наказват от историците - в случая икономистите, които ще оценяват политиката на Буш.Приоритетната доктрина на настоящата администрация на Белия дом през миналата година беше борбата с тероризма, но икономиката имаше повече от всякога досега за последните десет години нужда от грижи. Грижи, които тя не получи в достатъчна степен. Това показваха и всекидневно изнасяните данни за най-голямото стопанство в света през 2002 г. - те бяха ту добри, ту лоши. Сигурно управляващите можеха да направят и повече, но икономическите политики на администрацията на Джордж Буш бяха и успешни, и се проваляха. Като цяло икономическата политика на администрацията на Буш се оказа истински "кетчуп" - някои от лостовете за управление на най-голямата икономика в света работят, други не, заключи преди месеци авторитетното списание ВusinessWeek. За разлика от монетарната, външнотърговската и антимонополната политика най-печeлившата до момента е данъчната реформа, проведена през 2001 г. Намалението на данъците все още дава своите положителни импулси за националната икономика. Но, разбира се, стимулът би бил значително по-голям, ако намалението на данъчното бреме беше дошло по-рано и ако данъчните промени бяха в по-голяма степен насочени към стимулиране на инвестициите. Но това положение е възможно да се промени, след като републиканците спечелиха мнозинството в Конгреса. Сега администрацията на Буш ще може да стартира с налагането на далеч по-радикални идеи за извеждане на икономиката от кризата - по-голямо понижаване на данъците, по-твърди действия срещу Ирак и т. н. Това добре, но провал се оказа и икономическата политика на Министерството на финансите /фискалната и политиката на силен долар/, тъй като в края на годината Буш беше принуден да отзове финансовия си министър Пол О'Нийл и икономическия си съветник - те от своя страна като достойни мъже си подадоха оставката. САЩ имат нужда от скъп долар, за да са скъпи и активите на страната и да се привличат капитали, които да финансират големия търговски дефицит на американците. Въпреки изявлението на новия министър на финансите Джон Сноу след назначаването му на поста през декември, че политиката на силен долар ще продължи да бъде приоритет, зелените пари отчетоха една от най-лошите си години. 
 
АЛЪН ГРИЙНСПАН, ПРЕДСЕДАТЕЛ НА ФЕД: 
Относително агресивната политика с лихвите може да подсигури настоящата икономическа слабост да бъде временно явление и ще подобри основите за възстановяване на стопанската активност през следващата година. 
 
ВИМ ДУЙЗЕНБЕРГ, ПРЕДСЕДАТЕЛ НА ЕЦБ: 
Европейската централна банка остава отворена към следващи намалявания на лихвите след решението си от 5 декември. Ние винаги сме били гъвкави в това отношение. Но и сме фокусирани върху стабилността и постоянността. 
