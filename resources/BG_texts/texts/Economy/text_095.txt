АНТИМОНОПОЛНИТЕ ВЛАСТИ ГОТВЯТ НОВИ РАЗСЛЕДВАНИЯ НА ПОГЛЪЩАНЕТО 

МАРИЯ НАСЕВА  


 
ПОГЛЪЩАНЕТО на Ruhrgas от Е.Оn отбеляза повратен момент на германския енергиен пазар след неговата либерализация през 1998 г. Е.Оn, която още преди осъществяването на сделката на стойност 10.4 млрд. ЕUR е най-голямата компания за комунални услуги в страната, сега ще се превърне в колос, обединявайки водещите си позиции на пазара на електричество с лидерската позиция на Ruhrgas във вноса на природен газ. 
Интеграцията обхваща големи части от дългата верига в енергийния сектор на Германия - от производството и превоза до дистрибуцията и продажбите на крайни клиенти. Просторната газопроводна мрежа на Ruhrgas и съществуващият дългосрочен договор с руския доставчик попълват съществена празнина в портфейла от активи на Е.Оn, като се има предвид, че 
 
ЦЕНИТЕ НА ГАЗА В ГЕРМАНИЯ СА НАЙ-ВИСОКИТЕ В ЕВРОПА 
Поглъщането превръща компанията в трети по големина на Стария континент доставчик на синьо гориво след холандската Gasunie и италианската ЕNI SpА, поделение на Snam Rete Gas, с 13 милиона клиенти и продажби в размер на 62 млрд. куб. м годишно. Е.Оn заема също така второ място на пазара на електричество в Европа след Еlectricite de France. Германските конкуренти на новата фирма - RWЕ Gas и Wintershall, ще изглеждат като джуджета на фона на новата компания. Активите на Ruhrgas на газовия пазар са от особено голямо значение за Е.Оn предвид на постепенното изваждане от употреба на ядрените мощности за производство на електричество и намаленото потребление на въглища във връзка с ограниченията на въглеродните емисии в атмосферата, твърдят анализатори, цитирани от Dow Jones Newswires. 
 
УСЛОВИЯТА НА СДЕЛКАТА 
чиято стойност се оценява на 10.4 млрд. ЕUR, включват обещанието на Е.Оn да инвестира между 6 и 8 млрд. ЕUR в Ruhrgas. Амбициите за разширяване на компанията най-вероятно ще бъдат насочени към Източна Европа. Ruhrgas притежава 4% от Газпром и се надява допълнително да разшири сътрудничеството си с основния за Германия доставчик на природен газ. 
Новата компания ще притежава освен това значителен дял в промишлеността. От общо 900 енергийни компании в Германия в момента Е.Оn контролира или притежава дял в 200 от тях. Това превъзходство разтревожи конкурентите и потребителите, които твърдят, че сключената в края на януари сделка застрашава плодовете на процеса на либерализация на енергийния пазар в страната. Те сигнализират, че поглъщането може да се окаже начало на мащабен процес на консолидация, който в крайна сметка да приключи с установяването на лидерство на шепа мощни интегрирани компании. Анализатори се опасяват, че новата фирма може да се опита да принуди потребителите да купуват от нея не само електричество, но и природен газ. 
Фактът, че Е.Оn не разкри какво предложи, за да спечели одобрението за поглъщането от деветте енергийни компании, допълнително разбуни духовете в енергийния сектор на Стария континент. 
 
ОТСТЪПКИТЕ 
Извънсъдебните споразумения разчистиха пътя за сливането на Е.ОN и Ruhrgas, но събудиха нов интерес от стрна на антимонополистите. Според ръководителя на германското антимонополно ведомство Улф Беге, цитиран от Ведомости, тепърва чиновниците ще трябва да изясняват дали отделните споразумения не дават несправедливи преимущества на компаниите, които преди оспорваха сливането. В частност чиновниците смятат да се концентрират върху сделките с германската комунална компания ЕnВW и финландската Fortum, твърди Беге. Според него обаче новите разследвания 
 
НЕ СА В СЪСТОЯНИЕ ДА ПОПРЕЧАТ НА СДЕЛКАТА 
която вече има одобрението на правителството, а само може да доведат до отмяна на редица отстъпки, предоставени от Е.Оn. 
Е.Оn и деветте компании отказаха да разкрият подробности по преговорите, като се позоваха на конфиденциалността на подобни споразумения. Известно е, че Е.Оn е изтъргувала активи на стойност 800 млн. ЕUR с финландската енергийна компания Fortum. Освен това Е.Оn се е споразумяла с по-малките енергийни компании в Германия относно договорите за доставки, маркетингова помощ и други финансови услуги на обща стойност 90 млн. ЕUR. 
Компанията се е съгласила също така да облекчи условията за достъп до газопреносната система на Ruhrgas. Е.Оn заяви, че тези отстъпки ще важат за всички участници на газовия пазар, а не само за онези, с които е постигнато извънсъдебното споразумение. 
Компанията обеща също 
 
ДА ОТВОРИ ВРАТАТА ЗА ЧУЖДЕСТРАННИТЕ ФИРМИ 
Френската държавна компания Еlectricite de France вече оповести намерението си да купи от Е.Оn 42% в източногерманския газов доставчик Verbundnetz Gas. В края на 2002 г. компанията увеличи присъствието си в Германия, закупувайки фирмата за производство и продажба на природен газ Рreussag Еnergie. Други активи също имат евентуални купувачи. RWЕ изрази интерес към доставчика на вода Gelsenwasser, а ЕnВW към Вayerngas, 44% от която са обявени за продажба. Сделката за Вayerngas може да е част от постигнатото преди две седмици извънсъдебно споразумение между Е.Оn и ЕnВW, твърди Dow Jones Newswires. 
Образуването на поредния енергиен гигант не удовлетворява германските компании и потребители, които се опасяват, че новата фирма ще държи високи цените и ще ограничи достъпа до пазара. 
