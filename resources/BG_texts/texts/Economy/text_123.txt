СВЕТОВНОТО ПРОИЗВОДСТВО НА АЗБЕСТ СЕ КОЛЕБАЕ МЕЖДУ 1.8 И 1.9 МЛН. Т 

НЕЗАВИСИМО че вече научно е установено, че азбестът е опасен за здравето, той продължава да се произвежда и намира приложение /макар и в значително по-малки мащаби/ в различни сфери на потреблението - например в производството на цимент и строителни материали, покривни материали, уплътнители и фрикционни продукти. 
Световното производство на азбест варира между 1.8 и 1.9 млн. т годишно, а водещите страни производителки на материала са Русия, Канада, Китай, Бразилия, Зимбабве и Казахстан. В по-малки обеми азбест се добива и в Гърция, Швейцария и Република Южна Африка /РЮА/. С изключение на Китай, където има множество малки рудници, продукцията от които основно се потребява на вътрешния пазар, всички гореспоменати държави експортират преобладаващата част от производството си и разполагат само с един или най-много с два или три по-големи производителя. 
В незначителни количества за вътрешно потребление азбест се добива и в САЩ, Югославия, Колумбия, Аржентина, Иран и Египет. 
Основната сфера на потребление на азбест е производството на азбестоциментови продукти, на първо място тръби и плочи. Ако в индустриално развитите държави потреблението на азбест постоянно се съкращава, 
 
В НОВО-ПРОХОЖДАЩИТЕ ИКОНОМИКИ АЗБЕСТОЦИМЕНТЪТ ЗАПАЗВА ПОПУЛЯРНОСТТА 
си благодарение на свойствата си, най-важното сред които е корозоустойчивостта в условията на влажен тропически климат, а освен това и на ниската цена. 
Азбестът намира приложение в производството на асфалт, винилови фаянсови плочки, огнеупорните изолационни материали, покривни материали, укрепващи агенти за пластмаса, специални бои, изолатори, уплътнители и гарнитури. 
През 2000 г. съгласно данни на геологическата служба на САЩ в страната са използвани 15 хил. т азбест. В структурата на потреблението на този материал през 2000 г. на производството на покривни материали се падат 61%, на уплътнителите 19%, на фрикционните материали 13% и на други 7%. 
Заради вредата върху здравето от известно време азбестът е заплашен да бъде изтласкан от традиционните си пазари от заместители. На първо място тук се причисляват армираното стъкловлакно и някои азбестоциментови продукти. В други сфери като заместители се използват стъклената и минералната вата, керамичното влакно, слюдата, калциевият силикат и др. 
 
НАЙ-КРУПНИТЕ ПОТРЕБИТЕЛИ НА АЗБЕСТ СА АЗИАТСКИТЕ СТРАНИ 
След като икономиката на азиатските държави, най-големите потребители на азбестоцимент, излезе от кризата, последвала финансовия срив от 1997 г., и реализацията на редица проекти в сферата на строителството бе възобновена, регионалният пазар на азбест се раздвижи. 
Освен това азиатските страни са ключов пазар за продажбите на канадски хризолит и там се реализират близо 60% от добивите в Канада, които през 2000 г. са били 345 хил. т, или със 7.4% повече в сравнение с 1999 г. Очакванията на експертите са потреблението на азиатския пазар да се увеличи допълнително през 2001 и 2002 г. През септември миналата година канадската азбестова индустрия понесе тежък удар, когато Световната търговска организация определи забраната за внос на съдържащите азбест продукти от януари 1997 г. за законна. Но вероятно още по-тежки ще са последствията от решението за пълна забрана на използването на всички видове азбест в страните от Европейския съюз, която най-вероятно ще влезе в сила към 2005 г. . 
 
ПРЕЗ 2000 Г. В СВЕТА СА ИЗПОЛЗВАНИ 1670 МЛН. Т ЦИМЕНТ 
През 2000 г. световното потребление на цимент отбеляза прираст в сравнение с 1999 г. и достигна 1620 млн. т. През 2001 г. по прогнозни данни то е на път да се повиши с 3% до 1670 млн. т. В края на 2000 г. в 160 държави 1470 предприятия са произвеждали цимент. В Китай над 150 предприятия произвеждат цимент, а годишните производствени мощности се изчисляват на 175 млн. т. От друга страна, след като югоизточноазиатските държави излязоха от кризата, темповете им на потребление чувствително се увеличиха. 
 
КИТАЙ Е ВОДЕЩ ПОТРЕБИТЕЛ 
Китай запазва позицията си на най-крупния потребител на цимент в света. На второ място са САЩ, където до края на 2000 г. в условията на икономически растеж средногодишният прираст на търсенето на цимент бе 6-7%. Вследствие на забавянето на икономиката през 2001 г. се предвижда спад в потреблението до 1%. Според експертните оценки обаче този спад ще има временен характер. В перспектива в сектора отново ще се наблюдава нарастване на производството, като в експлоатация ще бъдат въведени нови производствени мощности в САЩ. Независимо че е възможно вносът на цимент в страната през 2002 г. да се свие, през следващите години, както сочат предвижданията, той отново ще се повиши. Третият по големина потребител на цимент в света със 106 млн. т през 2000 г. бе Индия. 
 
10-ТЕ ТОППРОИЗВОДИТЕЛЯ СА ИМАЛИ МОЩНОСТИ ЗА ДОБИВ НА 530 МЛН. Т 
В края на 2000 г. 10-те водещи световни производителя са оперирали с капацитетни мощности за 530 млн. т, или почти една трета от общите производствени мощности в световната циментова индустрия. Обемът на продажбите през 1999 г. на 10-те най-големи групировки за производство на цимент в света е надвишил 360 млн. т. Лидер сред износителите на цимент е Индонезия, която увеличи експорта си до 15 млн. т в условията на драстично свито вътрешно потребление. 
Тайланд също увеличи експорта от 9.6 млн. т през 1998 г. до 11 млн. т през 2000 г., в това число 4 млн. т клинкер и 7 млн. т цимент. Обемът на международната търговия с цимент и клинкер през 2000 г. е бил 115 млн. т, като на водещите производители се падат 70% от износа. 
Основни вносители на цимент през 2000 г. са били САЩ с 28.2 млн. т при 24.1 млн. т през 1999 г. На втора позиция е Испания с внос на 4.9 млн. т цимент и клинкер. Сред азиатските държави на преден план излезе Бангладеш, която е внесла 4.7 млн. т /основно клинкер/. Нигерия е импортирала 3.7 млн. т от Индонезия и Тайланд. Най-големи вносители на цимент в Европа са Германия и Холандия. През последните години Египет също импортираше големи количества от Югоизточна Азия. Максималният внос от 5.2 млн. т бе достигнат през 1999 г., но вече се забелязва известен спад. В страните от Близкия и Далечния изток, в частност в автономните палестински територии и Йемен, в последно време потребностите и вносът съществено се покачиха. В същото време, след като производствените мощности в Йемен се увеличиха, зависимостта на страната от вноса намаля. Очакванията са палестинските автономни територии да запазят мястото си сред крупните потребители. 
От всички европейски страни във Франция се наблюдава най-сериозно нарастване на търсенето на вносен цимент, тъй като потреблението на вътрешния пазар непрекъснато нараства. Вносът на цимент във Великобритания през 2000 г. по последни оценки се изчислява на 1.7 млн. т. През януари 2001 г. френската компания Lafarge стана най-крупният производител на цимент, след като придоби активите на британската Вlue Сircle Industries. 
