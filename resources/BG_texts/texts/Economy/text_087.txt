МРАЧНИТЕ СЦЕНАРИИ ЗА РАЗВИТИЕТО НА ЩАТСКАТА ИКОНОМИКА ПРЕЗ 2003 Г. НЕ СА НА МОДА 

Някои анализатори предвиждат, че 2003 г. ще е доста мрачна за американската икономика, която ще навлезе по-скоро в депресия, отколкото в рецесия, комбинирана с дълбока дефлация. Всъщност реалността няма да е толкова ужасяваща. 
 
ИКОНОМИКАТА НЯМА ДА ИЗПАДНЕ В ДВОЙНА РЕЦЕСИЯ 
а БВП ще отбележи растеж. Но в сравнение с това, с което американците са свикнали през последното десетилетие и с очакванията на останалия свят от световна икономика N 1, донякъде 2003 г. може да разочарова. 
Годината наистина не започна много обнадеждаващо, икономическият растеж за последното тримесечие на миналата година по предварителни прогнози е едва 0.7 при 4% за предходното. 
След тъжния за веригите за продажби на дребно коледен сезон стана ясно, че 
 
ПОКУПАТЕЛНИТЕ ВЪЗМОЖНОСТИ НА АМЕРИКАНЦИТЕ СА СЕ СВИЛИ 
и портфейлите им не са безкрайно дълбоки. Сривът на акциите, страховете от безработица и натрупаните големи дългове принудиха дори най-върлите фенове на обиколките по магазините и пълненето на чантите с всевъзможни покупки да започнат да мислят повече, преди да купят нещо, и да пестят повече. 
Осъзнаването на факта, че американските потребители се въздържат от покупки, ще внесе още повече смут и на без това сриналия се фондов пазар. По-розовите прогнози за печалби на корпорациите ще са нереалистични. По-скъпият петрол и напрежението около Ирак ще подсилват смута и акциите ще поевтинеят още повече. 
Dow Jones Industrial Аverage, както се очаква, през настоящата година ще се колебае между 7000 и 8000 пункта, т. е. около нивата от 1997 г. 
Корпоративна Америка ще пострада повече от обикновените потребители. Задлъжнелите фирми ще се сблъскат с тежки проблеми, тъй като приходите ще намаляват, а реалната цена на дълговата им обремененост ще расте. От друга страна, динамиката на пазара на недвижима собственост ще се забави, но пък цените ще останат стабилни, а ниските лихвени проценти ще позволят на собствениците да рефинансират ипотеките си. 
Като се има предвид, че щатските компании все още оперират с инвестиционните излишъци от края на 90-те години, а пък потребителите започнаха да спестяват повече, рисковете от драстичен срив на търсенето - и оттук от двойна депресия, наистина са значителни. Но има два фактора, които дават надежди на финансистите да мислят, че това ще бъде избегнато - производителността и икономическата политика. 
На фона на затрудненията на щатското стопанство в последно време 
 
РАСТЕЖЪТ НА ПРОИЗВОДИТЕЛНОСТТА 
остава изненадващо устойчив. Независимо че ръстът на производителността, а оттук и дългосрочната тенденция за икономически растеж зад океана не се увеличиха толкова, колкото очакваха оптимистите в края на 90-те години, корпорациите продължиха да стават по-ефективни по време на стопанския спад. Друга причина за оптимизма е, че американските "полисимейкъри" за разлика от японските или европейските например няма да останат безучастни и да позволят на икономиката да се срине. Извадили си поука от случилото се в Страната на изгряващото слънце, щатските централни банкери ще понижават лихвите, и то агресивно. 
Има прогнози, че Фед може да намали лихвите до 1% тази година 
Фискалната политика също ще има своето положително влияние, ще бъдат редуцирани и данъците. В същото време, като се има предвид, че най-вероятно военните разходи тази година ще скочат, може да се очаква бюджетният дефицит на САЩ да надхвърли 3% от БВП. 
