КОТИРОВКИТЕ НА ЦВЕТНИТЕ МЕТАЛИ СЕ ПОВИШИХА ПРЕЗ МИНАЛАТА ГОДИНА 

АНЕЛИЯ ХРИСТОВА  


 
АКО НАПРАВИМ паралел между цените на цветните метали по световните борси в началото на 2002 г. и края на изминалата година, ще видим, че те са се повишили. Едно сравнение между котировките в началото на 2001 г. и последните цени обаче показва, че е налице поскъпване само при никела и алуминиевите сплави. Търгуваните на борсите благородни метали и метали от групата на платината /с едно-единствено изключение - паладия/ в края на 2002 бяха по-скъпи дори спрямо началото на 2001 г. 
 
МЕДТА 
Ключовият фактор за медта в края на 2001 г. бе решението на водещите производители - главно американските и латиноамериканските, както и на някои азиатски преработватели да съкратят значително добивите си. Фактът, че тези намерения бяха огласени в кратък интервал от време, помогна на медта да се оттласне от 14-годишния минимум от ноември 2001 г. В първите дни на юни 2002 г. червеният метал регистрира на Лондонската метална борса 
/ЛМБ/ най-високите си стойности за тази година - 1689 USD/т след май 2001 г. Оттогава обаче котировките се понижаваха отново и на 20 декември в Лондон цените на сетълмент бяха 1574.50 USD/т. 
Както останалите цветни метали, така и трендът на медта бе повлиян от забавянето на световната икономика и страховете за двойна рецесия в САЩ. Все пак спадът в цените след юни не е неочакван или неоправдан, тъй като поскъпването не бе предизвиквано от подобряване на основните пазарни фактори. 
До края на 2002 г. равнището на потребление остана разочароващо ниско и в Европа, и в САЩ, и в повечето азиатски държави. През 2001 г. то намаля с 6.4% и на практика бе регистриран най-големият годишен спад на потреблението в Западния свят от началото на 80-те години. Тази тенденция се запази и през 2002 г., като данните на Световното бюро за метална статистика показват, че потреблението на мед през първите 6 месеца на миналата година се е свило с над 6%. По предварителни прогнози на експертите на Мetal Вulletin Research годишното производство на рафинирана мед през 2002 г. е намаляло с 1.6%. 
 
АЛУМИНИЙ 
На 20 декември 2002 г. алуминият се търгуваше на ЛМБ по 1370.50 USD/т, почти без промяна в сравнение с година по-рано, а в началото на 2001 г. по 1524 USD/т. След като търсенето намаля рязко през 2001 г., в началото на миналата година прогнозите предвиждаха същото движение, но в обратната посока. Това обаче не стана и по последни прогнози на Мetal Вulletin Research може да се очаква не по-вече от 3.5-прицентно увеличение на търсенето в Западния свят за 2002 г., като една от основните причини е спадналото търсене от автомобилния сектор. През годината бяха пуснати в експлоатация някои спрени през 2001 г. производствени мощности в Бразилия, САЩ и Канада. 
Дори и увеличените до 12-годишни максимуми на наличните складови запаси на ЛМБ не подкрепиха цените. Китай, който вече е нетен износител на алуминий, произведе 4.2 млн. т, от които 200 хил. т експортира. Анализатори коментират, че очертаващото се съживяване на американската икономика няма да позволи на алуминия да поевтинее под сегашните равнища в средносрочна перспектива. 
 
ЦИНК 
Предвид неблагоприятните пазарни фактори няма нищо странно, че цинкът не можа да поскъпне до нивата от 1000 USD/т от 2001 г. Последните цени на метала в Лондон в края на миналата година бяха 792 USD/т при 767 USD/т в края на 2001 г. и 1034 USD/т на 2 януари 2001 г. Както сочат оценки на пазарни наблюдатели, спадналото потребление, увеличените добиви, износът, реализиран от Китай, влошават конюнктурата на пазара. 
През първите 6 м. на 2002 г. търсенето в Западния свят е спаднало с 2% на годишна основа, а производството е скочило с 5%. Не само че очакванията редица водещи компании да свият производството си не се оправдаха, ами и някои дори го увеличиха. Ситуацията можеше и да е по-лоша, ако Китай поради недостиг на концентрат не сви експорта на цинк. 
Кешовите котировки на ЛМБ се сринаха до 726 USD/т в средата на август, но след това настъпи стабилизиране и донякъде те възстановиха загубите. Перспективите за 2003 г. се очертават като по-обнадеждаващи. Неособено високите цени вероятно ще доведат до затваряне на някои преработвателни заводи, а пък потреблението ще се повиши паралелно с очакваното оживление на световната икономика. Както отбелязва Мetal Вulletin Research, средните кешови цени на ЛМБ ще са 875 USD/т при 780 USD/т за миналата година. 
 
ОЛОВО 
Пазарът на олово през 2002 г. се характеризираше със слабо търсене, рекордна китайска продукция и износ към Западния свят и натрупване на още по-големи запаси в складовете на Лондонската метална борса. За това и цените на метала в края на годината бяха само 436 USD/т, в опасна близост до 2-год. минимум от 418 USD/т /през август/. В края на 2001 г. те бяха 474 USD/т, а на 2 януари 2001 г. 483 USD/т. 
По данни на Международната група за изследване на оловото и цинка 
/ILZSG/ световният добив през първите 10 мес. на миналата година се е понижил с 9.4% до 2.26 млн. т, произведеният рафиниран метал е намалял несъществено - от 5.40 млн. т през същия период на 2001 до 5.38 млн. т за 2002 г. Потреблението е спаднало от 5.38 на 5.28 млн. т. 
Все пак като че ли се забелязва светлина в края на тунела. Напоследък поради ниските цени Китай сви износа си почти наполовина, а запасите на ЛМБ, които през юли бяха двойно по-големи, отколкото в началото на годината, започнаха да намаляват. 
 
НИКЕЛ 
Никелът е единственият от цветните метали, който завърши годината на по-високи ценови нива - 7175 USD/т, в сравнение с тези от началото и края на 2001 г. Да не говорим за февруари 1999 г., когато се срина до едва 4420 USD/т на спотпазара. Статистиката на Международната група за изследване на никела /INSG/ сочи, че за първите седем месеца на миналата година световното производство в индустриализираните държави е отбелязало растеж от 5.8% на годишна база и е било 491.8 хил. т. 
По-високото търсене от сектора на неръждаемата стомана насърчи компаниите да повишат добивите си. Потреблението според INSG през разглеждания период се е покачило с 4.6% до 600.7 хил. т. Доставките от Русия, традиционен фактор на пазара, също подкрепиха цените и конюнктурата. 
Перспективите за никела през следващата 2003, дори и за 2004 и 2005 г. остават добри, тъй като се предвижда увеличаване на потреблението от страна на компаниите производителки на неръждаема стомана. Като цяло за света Deutsche Вank прогнозира растеж на търсенето от 4.8% годишно до 2006 г. 
 
КАЛАЙ 
Калаят приключи годината при котировки от 4210 USD/т при 3895 USD/т на 18 декември 2001 г. С търсене, засегнато от застоя в развитието на глобалната електронна промишленост и индустрията за поцинковане, през цялата изминала година този метал се бореше да надвиши нивата от 4000 USD/т. 
Спасението бе чувствителното намаляване на добивите и експортираните количества калай от Китай, производител номер едно в света. Заради ниските котировки на международните борси и дефицита от концентрат, вследствие на което много държавни мини бяха закрити, китайските рафинерии изнесоха с близо 45% по-малко метал тази година в сравнение с предишната. 
Към края на 2002 г. потреблението на цинк започна вече да дава признаци за подобрение, паралелно с възстановяването на световната икономика. 
Анализаторите на Мetal Вulletin Research смятат, че котировките на калая може да надвишат 5000 USD/т още през първата половина на 2003 г. Както винаги, по традиция ролята на Китай за повишаването им ще е ключова. Напълно е възможно, ако Пекин отново увеличи износа, поскъпването на метала да бъде ограничено. 
 
ЗЛАТОТО 
Златото се нареди сред най-печелившите финансови активи за 2002 г. Някои пазарни наблюдатели дори смятат, че то е финансовият инструмент, донесъл най-висока печалба през миналата година на инвеститорите. 
В края на годината под влияние на няколко фактора - основно ставащата все по-реална война в Ирак, поевтинелия долар, разочаровалите световни фондови пазари и поскъпналия петрол, благородният метал надвиши дори нивата от 350 USD/тр. у. и регистрира поскъпване от 25% за 2002 г. 
В началото на 2001 г. той се търгуваше на спотпазара в Лондон по около 268 USD/тр. у., а в края - по близо 279 USD/тр. у. 
Поскъпването на жълтия метал започна още през март след навлизането на Израел в автономните палестински територии на Западния бряг. След това политическото напрежение между двете ядрени сили Пакистан и Индия подкрепиха цените и на 3 юни златото се котираше по най-високите си цени от 2.5 години по 333.30 USD/тр. у. 
Експерти прогнозират поскъпване на метала до 430 USD/тр. у. /за последно той се търгува при тези цени през 1996 г./ в дългосрочна перспектива, ако веднъж бъдат пробити равнищата от 360 USD/тр. у. Все пак металът все още изостава далеч зад рекордните 850 USD/тр. у., регистрирани в началото на 80-те години. За да се доближи до тези стойности, то трябва да е много сериозно подкрепено от американския фондов пазар и долара - с една дума, това може да стане само ако настъпи дълготрайна възходяща тенденция на борсите зад океана, а доларът стъпи здраво на краката си. 
 

