ТОПБАНКЕРИ и икономисти направиха по време на икономическия форум в Давос мрачни прогнози за последиците за пазарите от евентуална война в Ирак за разлика от политиците. Тридесет и третата годишна среща на форума приключи вчера след шестдневни дебати, в които основната тема бе иракската криза. Според световните медии финансовите министри са проявили безгрижие на фона на покачващата се стойност на еврото и падащия долар. На форума представителите на големите банки заявиха, че се опасяват за световния банков сектор, тъй като дълга война в Ирак би оставила само шепа оцелели в бранша. 
Ще станем свидетели не само на 50% съкращаване на работната ръка в банките, но и на много повече, ако фондовите пазари бъдат парализирани. Това заяви Клаудио Агуире, шеф на отдела за европейски инвестиции в Мerril Lynch. Според него подобни проблеми на пазара не е имало от 25 години, а дълга война би сринала тотално сектора. Клаудио Агуире предвиди още, че банките ще се обединяват, за да оцелеят, което сериозно ще ограничи конкуренцията. Той каза, че намеренията на Мerril Lynch са да остане независима. 
Други банкери в Давос обявиха, че напрежението около Ирак вече е предизвикало най-големия през последните години спад на доверието сред инвеститорите. Според банкерите най-потърпевш е фондовият пазар, където Мerril Lynch бе принудена да прекъсне търговските си операции извън Лондон. 
Бърза и успешна военна операция в Ирак би могла да донесе положителен резултат за фондовите пазари поне в началото, смята Джоузеф Акерман, изпълнителен директор на Deutsche Вank. Той допълва обаче, че едва ли големите проблеми в сектора ще се разрешат дори и при този оптимистичен сценарий. 
Според Джон Тейн, президент на американската банка Goldman Sachs, корпоративните скандали са създали несигурност у инвеститорите заради страховете им от война в Ирак. В банката смятат, че тези страхове няма да се разсеят бързо, още повече ако войната стане факт. 
Световните икономисти също бяха далеч от оптимизма по време на форума в Давос. Техните страхове са свързани с това, че доларът може би няма да се стабилизира, а европейската икономика е не по-малко застрашена. Ако еврото продължи да расте, ще повлияе неблагоприятно върху растежа и ще предизвика дефлация. 
Такава ситуация би ме разтревожила сериозно, смята Джон Лиуилин, икономист от Lehman Вrothers в Лондон. 
От своя страна финансовият министър на Япония Хейзо Такенака каза, че Токио следи много внимателно тенденциите на световните пазари. Засега според него няма фундаментални фактори, които да повишат стойността на йената спрямо долара. Той обяви, че не е притеснен в краткосрочен план. 
Според изчисления на Lehman Вrothers за всяко 10% покачване на еврото /то е 8% нагоре от миналия декември/ инфлацията ще се понижи с 1% в идните 6-12 месеца. 20% покачване на еврото би причинило нулева инфлация в еврозоната, дори би ипредизвикало дефлация, предвиди Джон Лиуилин. Според него за централните банки ще бъде много трудно да се противопоставят на тази тенденция. Той смята, че най-доброто решение е Европейската централна банка да намали лихвите. 
През декември м. г. ЕЦБ намали лихвите с 0.50 до 2.75%, но според икономисти това не е достатъчно. Според бившия икономист в МВФ Майкъл Муса по-нататъшно повишаване на стойността на еврото би било пагубно за европейската икономика. На 6 февруари ЕЦБ ще обсъжда лихвените проценти, но засега банката не дава признаци, че е разтревожена от техните стойности. 
На форума европейските и близкоизточните лидери призоваха САЩ да дадат повече време на оръжейните инспектори от ООН да свършат своята работа в Ирак. 
Въпреки господството на иракската тема свършихме много важна работа по време на десетките дебати по групи по тазгодишната тема на форума "Изграждане на доверие", каза основателят и ръководител на форума проф. Клаус Шваб. Според него въпреки Ирак участниците са посветили много време и на останалите проблеми. 
В годишната среща са участвали 24 държавни и правителствени ръководители, 82-ма министри, 60 ръководители на международни институции, 13 лидери на профсъюзи и 1000 бизнеслидери. 
