НЕГОВИТЕ ПЛЮСОВЕ СА НИСКИ ДАНЪЦИ, РАЗВИТА ИКОНОМИКА И СПЛОТЕНА БИЗНЕСОЛИГАРХИЯ 


ПРЕЗ последния век историята на Америка се пише от няколко мегащата. Калифорния създаде високотехнологичната революция, Ню Йорк - либерализма, а Мичиган - масовото производство и гигантските профсъюзи. Днес американската история се твори от до неотдавна свързвания само с каубои и петролни барони Тексас. 
Президентът Джордж У. Буш е тексасец, а седалището на една от компаниите, за които се говори най-много през последните години - Еnron, също беше там. Значението, което придобива Тексас, отчасти се обяснява с това, че той е вторият /след Калифорния/ щат с най-многобройно население, 
 
ВТОРИЯТ МЕГАЩАТ ПО ТЕМПОВЕ НА РАЗВИТИЕ 
 /след Флорида/, а столицата му Остин е градът с най-бързо развиваща се хай-тек индустрия в страната. 
Освен това ниските данъци и сравнително хлабавите регулативни разпоредби превръщат Тексас в истински магнит за бизнесмените. Затова няма нищо изненадващо, че корпоративни гиганти като Аmerican Аirlines и веригата за продажби на дребно JС Рenney преместиха централите си там. 
От аграрния облик на Тексас е останало малко - вместо селища и ферми там се намират три от десетте най-големи американски града. Докато преди той разчиташе преди всичко на производството на селскостопанска продукция, днес може да се похвали със 
 
СИЛНО ДИВЕРСИФИЦИРАНА ИКОНОМИКА 
Освен добития нефт петролната индустрия пласира своите висококвалифицирани специалисти навсякъде по света. Процъфтяващи хай-тек корпорации като Dell, ЕDS, Тexas Instruments привличат най-големите мозъци в Америка. Около Сан Антонио пък, десетия по големина град в САЩ, е съсредоточен американският военноиндустриален комплекс. 
В Тексас можете наистина да почувствате американския дух - оптимизъм, самочувствие, дълбок материализъм и правене на нещо от нищото в най-чистата му възможна форма. Казват, че той е земята на безскрупулно авантюристичния капитализъм: на търсачите на нефт, натрупали огромни богатства от една дупка в земята, и на разцъфтяващите фирми като сгромолясалата се Еnron. 
По време на петролния бум през 80-те г. щатът стана най-крупният в света производител на нефт. Тогава бяха построени много от огромните къщи палати, с които е известен, някои на стойност над 10-20 млн. USD. Оттогава щатът се слави и с фамозните балове и чудноватите каталози за продажби, в които на богаташите се предлагат жирафи и подводници "за нея и него". 
Въпреки че University of Тexas /разполагащ с 21 млн. акра земи с находища на петрол/ изостава само след Нarward по привлечени дарования, в щата се намират някои от най-лошите училища в цялата страна. 
Изключително силно впечатление правят напомнящите донякъде на клубния принцип сплотеност и колективизъм на местната бизнесолигархия и политици, които винаги разискват проблемите си зад сцената. На хората от бизнеса винаги им иде отръки да подкрепят точно този политик, който трябва, и да получат най-атрактивните контракти. 
Икономиката на Тексас винаги е била и е експортно ориентирана - като се започне от памука, мине се през петрола и се стигне до сегашната му "високотехнологична връзка" с глобалните пазари. Близо 70% от износа на САЩ към Мексико минава именно оттам. Той постоянно привлича външни капитали, както и таланти. Самата президентска фамилия Буш всъщност няма тексаски корени, тя напуска Източния бряг, за да дойде в щата, където успя да генерира богатство и да стане това, което е. 
Истинският тест пред този южен американски щат е не дали ще има водеща роля в преобразяването на САЩ, а оттук и на целия свят. Това в много голяма степен вече е кодирано в очертаващите се икономически и демографски тенденции. Въпросът е дали Тексас може да стане още по-добро място за бизнес и живот. 
ТЕКСАС е изключително пъстра мозайка - от скъпия и шикозен хотел Driskill в Остин, където високите столове на бара са от волска кожа, а стените са изрисувани с дузина каубои до граничните с Мексико градове, където мексиканци се разхождат с огромни шапки; от ресторантите в Далас, в които бизнесмените носят само каубойски ботуши, до фермите от 100 хил. акра, чиито собственици използват малките си самолети, за да идат на гости при съседите си. 
