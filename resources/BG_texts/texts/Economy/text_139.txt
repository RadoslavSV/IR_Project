ТРИ ПЪТИ ПО-МАЛКО СА РИСКОВИТЕ СТОКИ В МИТНИЦА СОФИЯ И МБ ИЛИЯНЦИ ВЕЧЕ НЕ Е ЛИДЕР ПО ВНОСА ИМ 

С МАРГАРИТА ПЕЦАНОВА, НАЧАЛНИК НА МИТНИЦА СОФИЯ, РАЗГОВАРЯ ВИКТОРИЯ ЛАЗОВА  


 
 
МАРГАРИТА Пецанова познава всички кътчета и служби на митница София. Завършила е фармация и след това икономика. Началник на митница София е от миналата година. Започнала е работа тук през 1985 г. като стажант митнически инспектор и е преминала през всички длъжностни нива. Митница София е на първо място по приходи за 2002 г. сред 17 митници в България. 
 
ГОСПОЖО ПЕЦАНОВА, МИТНИЦА СОФИЯ Е НАЙ-ГОЛЯМАТА В РМД-СОФИЯ, ТОВА И ФАКТЪТ, ЧЕ ОТТУК МИНАВАТ ПРЕДПРИЯТИЯ КАТО БУЛГАРГАЗ, ЛИ ОБУСЛАВЯ ПЪРВОТО Й МЯСТО ПО ПРИХОДИ В АГЕНЦИЯТА? 
- Вярно е, постигнахме най-високи приходи за цялата система за 2002 г. - те са 651 575 070 лв. Увеличението спрямо 2001 г. е с 57.509 млн. лв. /109.68%/. Обемът на работа при нас е огромен - тук са оформени 152 480 митнически декларации /общо за всички режими/. През митница София са минали над 50 000 превозни средства, включително и стоки с БДЖ, както и вносът на над 12 000 употребявани леки автомобили от физически лица. 
 
КОГА БЕШЕ НАЙ-ГОЛЕМИЯТ ТРАФИК? 
- Октомври, ноември и декември бяха много силни. Само за декември приходите на столичната митница нараснаха с 16 млн. в сравнение с декември 2001г., въпреки че имаше намаление на работата - обработени са малко по-малък брой митнически декларации. 
 
В ТАКЪВ СЛУЧАЙ ПРИХОДИТЕ ОТ ЗАВИШЕНИ ФАКТУРНИ СТОЙНОСТИ ЛИ ИДВАТ? 
- Да, това е едно от обясненията. През декември например сме определили нова митническа стойност по 45 митнически декларации. 225 хил. лв. е разликата между декларираната стойност и определената от митницата. 
 
КРИТИЦИТЕ НА СЕГАШНОТО МИТНИЧЕСКО РЪКОВОДСТВО НА АГЕНЦИЯТА ОБАЧЕ ТВЪРДЯТ, ЧЕ ПРИХОДИТЕ НЕ СА УВЕЛИЧЕНИ РЕЦИПРОЧНО НА ЗАВИШЕНИЕТО НА ФАКТУРНИТЕ СТОЙНОСТИ. 
- Не е редно да се твърди това. В столичната митница от 8 469 декларации през декември 45 са оспорвани за митническите стойности, което очевидно не би могло да влияе толкова чувствително върху общите приходи. Знае се кои са рисковите стоки /за митница София те са несъществен процент/ и къде митницата би могла да оспори стойността. При нас 98% от вноса се осъществява от големи фирми, утвърдили се на пазара. Имаме 21 временни склада на спедиторски фирми, 63 митнически склада. Така че колкото и да оспорваме митническите стойности, това не би повлияло съществено на приходите. 
 
НАЛОЖИХА ЛИ СЕ ПРОМЕНИ В ОРГАНИЗАЦИЯТА, СЛЕД КАТО ОТ 1 ЯНУАРИ ПО СМЕТКИ НА МИТНИЦИТЕ СЕ ПЛАЩА ДДС И АКЦИЗ? 
- Ние и досега отчитахме ДДС и акциз. Вече обаче ще сме сигурни, че няма фалшиви платежни. Всяка сутрин до 10 часа имаме информация какво е постъпило по наши сметки. Всичко възможно направихме, за да създадем организация, и предварително информирахме вносителите кои са новите сметки. 
 
ОЧАКВАТЕ ЛИ ДА СЕ ПОВИШИ СЪБИРАЕМОСТТА НА ДВАТА ДАНЪКА? 
- Считам, че това няма да повлияе върху сумите за приходи. Докато преди Нова година чакахме потвърждение на банката само за митата, сега ни уведомяват и за ДДС и акциз. Не е по-различно от това, което се случваше преди. Колегите, които работят в служба Приходи, сега следят повече суми. Миналата година всички платежни за акциз са проверени от данъчните служби. Самата проверка беше много тромава като процедура. За ДДС и акциз пишем до данъчните. Те правят проверка. Митницата разпечатва всички документи и митнически декларации и те ни отговарят, така може да мине и месец, докато разберем дали платежните са истински или не. Слава Богу, за 2002 г. нямаше нито един фалшив документ, представен в митница София. 
 
ДОСЕГА ИМАТЕ ЛИ СЛУЧАЙ НА ЗАБАВЯНЕ НА ТЪРГОВЕЦ ЗАРАДИ ДАНЪЦИТЕ? 
- Не ми е известен такъв случай. Тези дни минават спокойно и нямаме оплакване от търговците, че митницата ги бави. 
Увеличихме състава в служба Приходи с трима служители с цел по-бързо да се извършват проверките. Сключихме вътрешно споразумение с банките за по-бързо обслужване - да ни потвърждават тези плащания, които стават в самата банка на ръка. Това се извършва от банковия служител на гишето, като на самото платежно се слагат подпис и печат. 
 
ПРИ ВАС Е И МИТНИЧЕСКО БЮРО /МБ/ ИЛИЯНЦИ, КОЕТО МНОГО СЕ КОМЕНТИРА... 
- Имаме 4 бюра - МБ Илиянци, МБ Обеля, което бе създадено в края на ноември, МБ Ботевград и МБ Пирдоп. Създаването на МБ Обеля се наложи, защото има голям обем на работа. За декември например то е на трето място като относителен дял в общите приходи. Прогнозите показват, че обемът му ще се повишава, тъй като е на много удобно място на излаза към границата. МБ Илиянци е с висок обем, има значимост в приходите и дейността там се успокои - обработват се масови стоки, като процентът на рисковите е малък. Разположението на МБ Илиянци в близост до стоковия пазар е основната причина за лошия му имидж. За декември приходите от това бюро са 8 530 409 лв., което е достатъчен показател за добрата работа на служителите му. 
Рисковите стоки общо са 8.55% от общия обем на митницата. Това са стоки с произход Турция, Китай, държави от Далечния изток. Те всъщност са рисковият контингент на митница София освен месата и месните продукти и този контингент е три пъти намален в сравнение с 2001 г. 
 
- ЗНАЧИ ЛИ ТОВА, ЧЕ Е НАМАЛЕН ВНОСЪТ НА СТОКИ ОТ ТУРЦИЯ И КИТАЙ? ИЗВЕСТНО Е, ЧЕ БЛАГОДАРЕНИЕ НА НЕГО БЪЛГАРИТЕ СЕ ОБЛИЧАТ И СИ НАБАВЯТ СТОКИ ЗА БИТА? 
- От 8465 митнически декларации за декември 722 са за стоки, които определяме като рискови, което е твърде малко като рисков фактор. МБ Илиянци, както вече казах, отдавна не е лидер за внос на рискови стоки. Само 57 декларации от тези 8465 са за меса и месни продукти, което е 0.67%. Приоритетният внос на столичната митница е от глава 84 на Митническата тарифа - това са машините и резервните части, следват природният газ и леките автомобили. Тези три стоки формират основните приходи в нашия бюджет. Имаме списък на 20-те топфирми, на които обръщаме особено внимание, тъй като те формират приходите - стремим се да ги обслужим по-добре, да ги облекчаваме. 
 
ПРЕДСТОИ ПИЛОТЕН ПРОЕКТ ЗА ПРИЛАГАНЕ ОПРОСТЕНИТЕ ПРОЦЕДУРИ НА ДЕКЛАРИРАНЕ, КАКВИ СА ОБЛЕКЧЕНИЯТА ЗА БИЗНЕСА? 
- Още нямаме потвърждение от ръководството на агенцията, че проектът ще тръгне при нас, но тези процедури са желани и очаквани от много вносители. Европейският съюз работи с тях и това беше една от причините за промените в законите за ДДС и акцизите. 
Опростените процедури са три вида - опростено деклариране, облекчено деклариране и деклариране на място. Те наистина облекчават дейността на бизнеса, но за да действат, и той трябва да е много добре подготвен 
 
САМО ЗА ЧАСТ ОТ ФИРМИТЕ ЛИ ЩЕ ВАЖИ ПРОЕКТЪТ? 
- На първо време може би за определени режими и вносители, в които все пак митницата има доверие. Считам, че това е една от приоритетните задачи на агенцията. Има големи фирми, които заслужават да получат тези облекчени процедури. Но има и изисквания, на които те трябва да отговорят - например определен внос за месец. Много прецизно ще бъдат разгледани условията, при които ще бъдат давани разрешенията. 
 
КОЛКО СА НАКАЗАНИТЕ И УВОЛНЕНИТЕ СЛУЖИТЕЛИ? 
- В митница София са уволнени двама и наказани 11 служители от общо 297. Наказанията са наложени, защото служителите не са изпълнявали както трябва задълженията си като митничари. Мисля, че нещата се поуспокоиха. 
 
А КОРУПЦИЯТА? 
- Въпросът с корупцията е много сериозен. Ръководството и на агенцията, както и ние като оперативна митница, където, общо взето, се създава това впечатление за корупционно поведение на служителите, работим по този въпрос съвместно с всички специализирани служби. 
 
КАК, С МОРАЛНИ ПРИЗИВИ ЛИ? 
- Ако имате предвид етичния кодекс, той е много навременен, макар че имаше и подигравателни подхвърляния за него. Административните санкции са следствие, когато вече е извършено нарушението. По-важен е превантивният контрол. 
 
КАКВО СТАНА СЪС СЛУЖИТЕЛЯ, КОЙТО БЕ ЗАДЪРЖАН СЪС СЪМНЕНИЯ ЗА ПОДКУП? 
- Той е един от уволнените и по случая се води следствие. 
 
КАКВА Е ВАШАТА ОЦЕНКАТА? 
- Г-н Асенов ми писа 2 при петобална система, в която пълният отличник получава 1, а двойкаджията - 5. Оценките за нашите служители бяха 3 и 4. 
 
ПРЕДСТОЯТ ПРЕСТРУКТУРИРАНИЯ НА МИТНИЦИ В СТРАНАТА, А ПРИ ВАС? 
- Предложихме промяна на структурата, която беше одобрена от директора на РМД-София и сега предстои защитата й пред директора на агенция Митници /АМ/. В момента структурата е огледална на тази на РМД и АМ. Считам, че митница София като оперативна трябва да наблегне на тази част от дейността си и това трябва да бъде приоритетно в структурата /без да подценявам останалите звена/. Промяната няма да доведе до необходимостта от освобождаване на служители. 
 
ЖАЛВАТ ЛИ СЕ ЧЕСТО КЛИЕНТИ ПРИ ВАС? 
- През 2002 г. няма официални жалби от търговци за некоректно обслужване. Три пъти са идвали вносители при мен, оплаквайки се, че чакат дълго време да бъдат обслужени. Всъщност се оказва, че чакат тези, които по някаква причина са с нередовни документи. Не би могло да се фиксира определено време за обработка на една митническа декларация и документите, приложени към нея. Това може да отнеме 5 минути, но понякога да продължи повече от час. Едно по-продължително забавяне обикновено оставя впечатление у вносителите, че митническите служители умишлено ги бавят по гишетата. Като началник няколко пъти правя проверка и винаги съм констатирала, че това се отнася до вносители с нередности в документите. 
 
В КОИ СЛУЧАИ ПРАВИТЕ ПОСЛЕДВАЩИ ПРОВЕРКИ? 
- Около 5% от документите, постъпили в митница София, се проверят при последващ контрол. От него получаваме различни констатации. Обикновено проблемът идва от митническата стойност и тарифното класиране на стоките, което води до промяна във вземанията. Едно грешно тарифно класиране води до друга ставка. И вземанията може да бъдат по-големи или по-малки. Допускат се и неволни грешки. 
 
КАК СЕ ОТРАЗИ ПОЕВТИНЯВАНЕТО НА ДОЛАРА? 
- Курсът на долара влияе пряко върху приходите, но той не може чувствително да влияе върху обема на вноса. Всъщност спадането обема на вноса спрямо м. г. е с около 2%. 
 
ЗАЩО ИМА ПРЕНАСОЧВАНЕ НА ТЪРГОВЦИ КЪМ ДРУГИ МИТНИЦИ В СТРАНАТА? 
- В митница София няма такова нещо през миналата година. 
 
ИМАТЕ ЛИ ПОЛИТИЧЕСКИ ОБАЖДАНИЯ ЗА СЪДЕЙСТВИЕ НА ОПРЕДЕЛЕНИ ФИРМИ? 
- Нямам и смятам, че това не може да се получи, тъй като длъжността началник на митница не е достатъчно популярна като ранг сред политическите кръгове. Не съм ангажирана с политическа партия. Никога не съм имала такъв тип обаждания, включително и от ръководството на агенция Митници. 
 
Приходите от мита са 142.8% в сравнение с декември 2001 г. 115.84% са от ДДС и 268.6% от акциз. Усилен беше в последните предпразнични дни вносът на употребявани леки автомобили от физически лица, което отдавам на промяната на Закона за акцизите, в сила от първи януари. Целта на промяната беше да се ограничи вносът на стари автомобили и за тях сега акцизът е по-висок. Имахме рекорден ден от приблизително 4 млн. лв. приходи на 28 декември. В същия ден са обработени 265 употребявани леки коли от физически лица, а на 29 декември - 275. За декември на леките автомобили се падат 19.03% от приходите. 
 

