За една година от съществуването си програмата Гаранционен фонд за микрокредитиране е дала работа на 3470 души. Одобрени са 1600 проекта на обща стойност 15 779 660 лв. Към 10 януари 2003 г. в процедура на одобрение са 54 проекта за 101 работни места, на обща стойност 535 650 лв. Подадените формуляри за кандидатстване към същата дата са 2808. 
 
МАЛКО преди старта на проекта социалният министър Лидия Шулева заяви, че с парите ще бъдат разкрити 4000 нови работни места, включително ще бъдат наети 1500 безработни и пренасочени 1800 наети от сенчестата икономика. Във фонда са заделени 20 млн. лв. бюджетни пари, с които ще може да бъдат гарантирани кредити до 60 млн. лв., според идеята на министър Шулева за мултипликация на средствата. Целта е да се подпомогне малкият и средният бизнес чрез отпускане на микрокредити в момент, когато банките като цяло се държат все още консервативно като кредитиращи институции. Според експерти акцентът правилно е поставен върху семейния бизнес и микрофирмите, тъй като практиката сочи, че чужди институции и организации успешно осъществяват пилотни проекти именно в този сектор, например програмата ФАР-3 в Монтана, Смолян и София, американските инициативи Начала и Устои, Програмата за микрокредити на Ка Еф Ве, регионалните проекти на швейцарската фондация ФАЕЛ. 
Изпълнението на проекта започна в 18 общини с висока безработица. Първоначално бяха избрани три банки, които да го обслужват - Евробанк, Пощенска банка и ОББ. По-късно се включиха СИБАНК и Хеброс. 
Във втората фаза на програмата идеята е да се подбират общини според икономически активното население в тях, а не според нивото на безработица. Много от наблюдателите изказват опасения, че ако средствата се насочат приоритетно към по-изостаналите райони, където има и най-разнообразни проблеми пред бизнеса, съществува опасност парите да потънат. Въпреки това проектът разшири обхвата си от 1 април с области, избрани отново заради високата безработица и индекс на икономическо развитие под средния за страната. 
Програмата постепенно набира скорост, което може да се обясни с необходимостта от време по-широк кръг от хора да се информират за условията, да осмислят възможностите си и да кандидатстват. Значим фактор за активизиране на дейността на фонда обаче оказва облекчаването на условията, което социалното министерство направи през септември. Отпадна изискването за предварително 100% обезпечаване на кредита с ипотека или залог върху налични активи. Сега вече кандидатите за царски кредити, които имат възможност да подсигурят 30% от проекта си със собствени средства, могат да получат кредит и едва след това да заложат новозакупените дълготрайни активи в полза на банката. За хората в неравностойно положение важи същото облекчение, но предварително изискваното обезпечение е 10%. Резултатът бе почти светкавичен - сумата на отпуснатите кредити почти се удвои за месец. През следващия месец темпът на нарастване на кредитната активност се запазва на същите високи равнища. 
Към края на миналата година банките партньори отчетоха, че всички кредитополучатели по проекта плащат редовно погасителните си вноски. Най-много кредити са отпуснати за селското стопанство - 36.9%, и търговията - 27.7%, най-малко за дейности в сферата на услугите. 
Различна е активността по проекта в отделните области и тази своеобразна мозайка на областите най-вероятно се дължи на различната степен на икономическо развитие. Сливен е една от първите области, включени в проекта, и тя се нарежда на първо място по брой одобрени кредити, като същевременно процентът одобрени заеми спрямо подадени заявления също е много висок. Най-голяма активност са проявили кандидатите в Плевен, където са подадени 207 заявления, въпреки че областта се включва по-късно в проекта, едва през юли. 

