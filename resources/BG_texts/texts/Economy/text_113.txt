ТАКА ДЪРЖАВАТА ЗАПАЗВА РЕГУЛАТОРНАТА СИ РОЛЯ В ОТРАСЪЛА, СПОРЕД АП КУПУВАЧЪТ НЯМА ДА ПЛАЩА ЛИЦЕНЗИОННИ ТАКСИ 

ЕКИП НА В. ПАРИ  

Булгартабак прехвърли на държавата 78 сорта тютюн, научи в. ПАРИ от Патентното ведомство. Прехвърлянето от холдинга на Министерството на земеделието и горите е станало през август м. г. Според патентни специалисти това е интелектуална собственост и би трябвало да е в активите на обявения за приватизация холдинг. При обявяване на приватизационна процедура разпоредителни сделки със собственост на дружествата се забраняват според действащия Закон за приватизация и следприватизационен контрол. Вероятно новият собственик на холдинга ще трябва да се договори с държавата как да ползва сортовете тютюн. Може да се наложи да плаща на държавата лицензионна такса при ползването на нейна интелектуална собственост, коментираха патентни специалисти. Това няма да се случи, категорични са от Агенцията за приватизация. 
Прехвърлянето на сортовете на държавата, които до август м. г. са били собственост на Булгартабак холдинг, е заради изваждането на Института по тютюните от капитала на дружеството. За същия правителството реши да не се приватизира и бе прехвърлен към земеделското министерство. Целта бе сортовете, които са вид ноу-хау, да останат собственост на държавата и след приватизацията, заявиха за в. ПАРИ от РR агенцията, обслужваща Булгартабак холдинг. 
Всички кандидат-купувачи в конкурса за приватизацията на холдинга са били известени за този акт и са го знаели при подготвянето на офертите си. Вероятно ниските цени, предложени за 80% от капитала на Булгартабак, са били в резултат и на това прехвърляне, защото сортовете са интелектуална собственост. Най-високи оферти като покупна цена от 110 млн. ЕUR на 23 юли м. г. подадоха Тobacco Сapital Рartners /ТСР/ и консорциум Метатабак. 
Още през лятото в разговори с Министерството на земеделието и горите, фонд Тютюн и Министерството на финансите бяхме уведомени за прехвърлянето на сортовете тютюн на държавата, заяви за в. ПАРИ представителят на Росбулгартабак Тихомир Трендафилов. Това не ни притеснява. Независимо кой ще стане собственик на Булгартабак, тези взаимоотношения ще се урегулират и смятам, че няма да има никакъв проблем за холдинга. Всичко това ние го имахме предвид при изготвянето на офертите. Ако евентуално спечелим конкурса, Росбулгартабак има предложение към държавата дори да финансира развитието на тези сортове тютюн, както и създаването на нови, каза Трендафилов. Според него при всички случаи държавата съвместно с Булгартабак и с другите фирми купувачи на тютюн трябва да подпомага финансово тютюнопроизводителите, като ги субсидира, защото проблемът със собствеността на сортовете засяга взаимоотношенията между производителите на тютюни и държавата. Сортовете са били и трябва да останат защитени от държавата, коментираха за в. ПАРИ адвокатите от Тobacco Сapital Рartners. Самият Булгартабак не произвежда тютюни, а само ги изкупува, както това правят и други фирми, за да произвеждат цигари. Ето защо бъдещият собственик на компанията няма да е засегнат нито пряко, нито косвено от факта, че не е собственик на сортовете, казаха от ТСР. 
Булгартабак е отраслово дружество с монополно положение в тютюнопроизводството, което означава, че към момента на прехвърлянето то е било и регулатор на съответния пазар, коментираха от АП. Дружеството само може и трябва да прецени дали и доколко има пазар за съответен сорт тютюн. 
Държейки сортовете, държавата няма да запази никакви акции като собственост в холдинга, нито ще упражнява някакъв контрол върху дейността му. Според стратегията 80% ще бъдат продадени на мажоритарен собственик, а останалите 20% - чрез борсата. 
 
КОНКУРСЪТ 
Приватизационната продажба на акции, представляващи от 51 до 80% от капитала на Булгартабак холдинг АД, е обявена на 25 март 2002 г. чрез публичен конкурс на базата на приетата на 7 март стратегия за приватизация на холдинга от парламента и откритата процедура за приватизация още през 1998 г. 
 
РЕГУЛАЦИЯ 
КОГАТО държавата продава тютюневия монопол, редно е да запази регулаторната си функция, коментираха от АП. Така държавата ще може да преценява какво тютюнопроизводство да поддържа като вид и сорт. Това е философията и на Закона за приватизация и следприватизационен контрол, и на стратегията за раздържавяване на холдинга. 
