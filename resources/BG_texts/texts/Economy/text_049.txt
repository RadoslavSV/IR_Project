СКЕПТИЦИТЕ ОЧАКВАТ 2003 Г. ДА Е ПО-ЛОША, ОПТИМИСТИТЕ ЗАЛАГАТ НА НЕПРЕДСКАЗУЕМОСТТА НА ЗАСТРАХОВАТЕЛНИЯ ПАЗАР 

КАЛИН ДИМИТРОВ  

ИЗМИНАЛАТА 2002 г. бе една от най-интересните и динамичните за застрахователния бизнес в България. Годината започна със създаването на нов надзорен орган и с нови надзорници. Както вървят нещата, това щастие ще споходи застрахователния бранш и през тази година, когато се очаква поредното и най-вероятно последно преструктуриране на надзорното ведомство. 
2002 г. не мина и без превърналите се в традиция ежегодни промени в застрахователния закон. Изненадата бе, че имаше само една поправка на Закона за застраховането. За 6-те години, откакто е приет, той е ремонтиран 14 пъти. Сред най-значителните му промени са въведената преддоговорна информация, която застрахователите са длъжни да дават на клиентите си преди подписването на застрахователната полица; на юридически лица бе разрешено да работят като застрахователни агенти; нормативно се регламентира как да се учреди новата и интересна институция - помирителната комисия. 
Хубавото е, че застрахователи се обединиха около две мнения - законът, добър или лош, трябва да се спазва; той задоволява, макар и отчасти, сегашните нужди на бранша, но за в бъдеще задължително трябва нов съвременен закон, отговарящ на международните изисквания, стандарти и практика. Уверението на сегашния надзор е, че по въпроса вече се мисли и до 2005 г. ще има цели 5 закона, които да регламентират дейността в бранша. 
С промените в Закона за облагане доходите на физическите лица бе наложен нов и 
 
ОЩЕ ПО-РЕСТРИКТИВЕН ДАНЪЧЕН РЕЖИМ 
за клиентите на животозастрахователните компании. Целта на тази мярка е да бъде преустановена порочната практика клиентите да се сещат за животозастрахователните компании само когато имат нужда да намалят дължимия си данък, а не да се използват същинските услуги на този тип дружества. Дали мярката е подходяща, ще покаже времето, но е сигурно, че бе нанесен сериозен удар по бранша, който най-вероятно ще се отрази и като сериозно свиване на брутния премиен приход на дружествата. 
Има вероятност и тази скептична прогноза да не се сбъдне. Първо, ако застрахователите или клиентите намерят отново вратичка в законодателното "поле" и продължат да избягват или сериозно да редуцират данъчните си задължения. Пример е изтеклата година. Вторият вариант приходите на животозастрахователите да не намалеят е хората да осъзнаят необходимостта от защита и да станат по-активни и при покупката на полица. За този сценарий трябва обаче да се подобри и благосъстоянието на българина, а подобни изгледи въпреки многото политически обещания не се задават в обозримо бъдеще. Така че 
 
СЛЕД ПОРЕДНАТА ДОБРА, МАЙ ЩЕ СЛЕДВА ЛОША ГОДИНА ЗА ЖИВОТОЗАСТРАХОВАТЕЛНИЯ БИЗНЕС, КОМЕНТИРАТ СКЕПТИЦИТЕ. БЪЛГАРСКИЯТ ЗАСТРАХОВАТЕЛЕН ПАЗАР ОБАЧЕ СЕ СЛАВИ СЪС СВОЯТА НЕПРЕДСКАЗУЕМОСТ, КОНТРИРАТ ОПТИМИСТИТЕ 
Като удар под кръста се отчита и поредното увеличение на застрахователните лимити на задължителната автомобилна застраховка Гражданска отговорност. То бе бленувано от почти всички автомобилни застрахователи, но те се надяваха да последва и съразмерно увеличение на цената на полицата. Това обаче не стана. По предложение на Агенцията за застрахователен надзор лимитът на отговорност се увеличи средно с около 70%, а цената за застраховката - само с около 13-14%. Символичното увеличение е съобразено с изтънелия джоб на клиентите, но това може да се окаже пагубно за бранша, категорични са повечето експерти. Според анализатори при тези цени 
 
НЕ СА ИЗКЛЮЧЕНИ СЪТРЕСЕНИЯ НА ПАЗАРА 
2002 г. ще се запомни и с още един факт - създаването на Национално бюро Зелена карта. България бе една от страните в Централна и Източна Европа, които нямаха специализирано звено, регулиращо продажбата на "зелени" застраховки. Дълго време застрахователният надзор и Асоциацията на българските застрахователи /АБЗ/ не можеха да се разберат кое трябва да е водещото ведомство, което да учреди въпросното национално бюро. След това започнаха ежбите между самите застрахователи. Така или иначе от 1 април 2002 г. Националното бюро Зелена карта започна своята пълноценна работа. Първоначално в бюрото пожелаха да се включат 11-12 компании, по-късно 10 компании взеха участие в неговото учредяване, 9 от тях покриха критериите да са членове на бюрото, а 8 от тях активно участват на пазара и продават "зелените" застраховки. 
Към 30 септември събраните от Зелена карта приходи възлизаха на около 36 млн. лв. За сравнение през цялата 2001 г. те бяха около 33 млн. лв. По-високите резултати се дължат отчасти на поскъпването на полиците, но и на увеличения брой на излизанията на българи в чужбина. 
Въпреки че от 9 месеца Зелена карта се продава от 8 дружества, доскорошният монополист Булстрад продължава да държи около 88-89% от пазара на тази услуга. Другите компании не са се примирили с незавидното си положение и продължават да гонят лидера. Очакванията на специалистите са през тази година делът на Булстрад в продажбата на Зелена карта още да се свие. Сред най-напористите в бранша, които инкасират най-много продажби от "зелените" застраховки, са ДЗИ, Алианц-България и Евро инс. 
Безспорно най-интересен, а донякъде и изненадващ е фактът, че 7 от 32-те лицензирани дружества смениха мажоритарните си собственици през годината. Като брой и като пазарен дял това е над 20% от бизнеса. Подобно 
 
ЗНАЧИТЕЛНО РАЗМЕСТВАНЕ НА ЗАСТРАХОВАТЕЛНИТЕ ПЛАСТОВЕ 
у нас не е имало от 1998 г., когато се лицензираха участниците на пазара. 
Сред компаниите с нови собственици са ДЗИ, ДЗИ-Общо застраховане и Армеец. По този начин застрахователният бранш премина изцяло в частни ръце освен Българската агенция за експортно застраховане /БАЕЗ/, но функциите на тази компания са по-специфични. 
След няколко години ходене по мъките и след една неуспешна приватизационна процедура през август ДЗИ бе най-сетне продаден. Срещу 21.5 млн. евро купувачът - фирма Контракт-София, управлявана от банкера Емил Кюлев, придоби 80% от дружеството. Кюлев пое и много сериозни инвестиционни ангажименти и само месец след като придоби компанията, започна да влага пари в нея. В процес на изграждане е финансов конгломерат с името ДЗИ - Росексимбанк. Започна интегрирането на клоновите мрежи на двете дружества, като така групата ще има представителства в близо 250 точки в страната. 
 
БАНКИНШУРЪНС Е ЕДНА ОТ НАЙ-МОДЕРНИТЕ И УСПЕШНИ БАНКОВО-ЗАСТРАХОВАТЕЛНИ ПРАКТИКИ НА ЗАПАД 
Пътят, предприет от новия финансов конгломерат, подсказва, че скоро клиентите ще се възползват. 
По този път са поели още ЦКБ и ЗАД Армеец. Собствениците на банката - външнотърговско дружество Химимпорт, купиха през юли мажоритарния пакет на Армеец. За 91.9175% от капитала му държавата получи 4.327 млн. лв. Според специалистите продажбата на Армеец също може да се отчете като успешна и заради постигната цена, и заради възможностите за развитие на дружеството. 
Другите три, сменили своя собственик, са Юпитер и общозастрахователното и животозастрахователното дружество, носещи името Български имоти. Последните две бяха купени от най-голямата австрийска застрахователна компания Wiener Stadtische. Преди да купят Български имоти, австрийските мениджъри огледаха още няколко компании, сред които и Юпитер. 
 
ИДВАНЕТО НА СЕРИОЗЕН ЗАСТРАХОВАТЕЛ, КАКЪВТО БЕЗСПОРНО Е WIЕNЕR SТАDТISСНЕ, ЩЕ СЕ ОТРАЗИ БЛАГОПРИЯТНО НА ПАЗАРА И 
ще повиши конкуренцията 
В резултат може да се очаква да се повиши качеството на услугите и да се понижи тяхната цена. Тези два показателя невинаги вървят ръка за ръка и зависимостта невинаги е права, уточняват експертите. По-сигурното е, че ще има по-голямо разнообразие и по-качествени застрахователни продукти. 
И при Български имоти може да говорим за коопериране на усилията между застраховател и банка за комплексно обслужване на клиентите. Акционер във Wiener Stadtische е Вank Аustria, която през лятото купи мажоритарния пакет на Биохим. 
След дълги преговори с няколко кандидат-купувача в края на юли Гарант-Виена продаде мажоритарния си дял в Юпитер на Маккар АД. При Юпитер също има възможност за коопериране на усилията с някоя банка. Според различни информации вече имало принципни уговорки с ПИБ, но се търси сътрудничество и с други кредитни институции. 
Последната застрахователна компания с нов собственик е Мел инс. Всъщност собственик на сливенското дружество си остава Мел финанс, а нейните акции са купени от Долтекс корпорейшън, регистрирана на Сейшелските острови. Новите собственици на Мел инс също ще заложат на налагащата се мода за сродяване с банковия бизнес. За бизнеспартньор се спряга Корпоративна банка. 
Броят на сделките за собственост показва, че пазарът все още е в процес на преструктуриране, а освен това има 
 
СЕРИОЗЕН ИНВЕСТИТОРСКИ ИНТЕРЕС 
към него. Това пък показва, че въпреки скептичните изказвания на експерти българският застрахователен пазар има огромен потенциал. Неслучайно големите финансови играчи у нас побързаха да се сдобият и със застрахователна компания. От друга страна, 
 
ГОЛЕМИТЕ ЗАПАДНИ ЗАСТРАХОВАТЕЛИ, КОИТО ВСЕ ОЩЕ НЯМАТ ПРЕДСТАВИТЕЛСТВА ТУК, ЗАПОЧНАХА ДА ПРОУЧВАТ ВЪЗМОЖНОСТИТЕ ЗА ИНВЕСТИЦИИ 
Wiener Stadtische вече е тук. Преди два месеца в западната финансова преса се появи официална позиция на италианската Generalli, която е и в топ 3 сред европейските застрахователи, че една от следващите й инвестиционни цели е България. Постоянно обикалят представители и на други големи европейски и американски застрахователни компании. 
Засиленият инвеститорски интерес към българския пазар се дължи на няколко причини - стабилната икономическа обстановка, добрите възможности за бизнес, голям брой чуждестранни фирми от реалната икономика вече имат бизнес у нас и се нуждаят от обслужващи ги банка и застраховател, сравнително добри и ясни правила за упражняване на застрахователен бизнес, постоянно растящ пазар. 
Въпреки свитото потребление във всички сфери на икономиката застрахователните услуги се радват на все по-голям интерес. За деветмесечието на 2002 г. брутният премиен приход на 32-та лицензирани застрахователя е над 375 млн. лв. За сравнение към 30 септември 2001 г. той бе 307.5 млн. лв., което означава 22% постигнат ръст в дейността. Годишният общ премиен приход 
 
МОЖЕ ДА НАДХВЪРЛИ 560-570 МЛН. ЛВ. 
като не трябва да се изключва възможността и за по-убедителни резултати, прогнозират експертите. За 2001 г. той бе 478.093 млн. лв. 
За деветте месеца 20-те общозастрахователни дружества инкасираха 320.485 млн. лв. брутен премиен приход, около 22.65% ръст спрямо предишната година. Просперитетът отново се дължи на автозастраховките, които формират около 65% от приходите. В същото време над 50% от собствениците на автомобили нямат задължителната Гражданска отговорност, което пък говори за занижен контрол от страна на държавните органи. Друга интересна тенденция е, че първите 8 компании от общозастрахователния сектор държат около 88% от пазара, а останалите 12 - едва 12%. 
 
ТОВА Е ЯСЕН СИГНАЛ ЗА СЕРИОЗНА КОНЦЕНТРАЦИЯ НА БИЗНЕСА 
В същото време у нас няма малки, но специализирани застрахователни компании. Тези факти карат специалистите да смятат, че общозастрахователният пазар тепърва ще се преразпределя. 
2002 г. бе успешна и за животозастрахователите. За деветмесечието премийните приходи на 12-те животозастрахователни компании е около 54.821 млн. лв. - около 18.54% ръст. И тук се забелязва концентрация на бизнеса, но не чак толкова изразена. Първите четири дружества държат около 69.22%, а останалите 8 - 31.78% от пазара. Тенденцията е по-малките компании да трупат мускули, но и големите продължават да стават по-големи. 
Новата 2003 г. ще започне, както и отминалата, с нов надзорен орган. Не е тайна, че ще има нови промени в застрахователния закон. Животозастрахователите свикнаха да работят година за година. 
Нови играчи на пазара? Това няма да е изненада, по-скоро липсата им ще се приеме като нещо непривично. 
Повече приходи за застрахователните компании или пък по-голямо разнообразие и по-достъпни цени на услугите за клиентите през 2003 г.? И това няма да е изненада - стига застрахователите да си го пожелаят. 
 

