ВЪЗМОЖНО Е ДА БЪДАТ СЪЗДАДЕНИ СМЕСЕНИ МАШИНОСТРОИТЕЛНИ И ДОБИВНИ ПРЕДПРИЯТИЯ 

С ПОСЛАНИКА НА УКРАЙНА У НАС Н. П. ВЯЧЕСЛАВ ПОХВАЛСКИ РАЗГОВАРЯ ВЕСЕЛА ЯНЕВА  


 
НА 30 ЯНУАРИ президентът Георги Първанов заминава с голяма бизнесделегация за Украйна. Там ще бъдат дискутирани политическите и търговско-икономическите връзки и възможностите за тяхното по-нататъшно активизиране. 
 
ГОСПОДИН ПОСЛАНИК, КАКВА Е ОЦЕНКАТА ВИ ЗА ТЪРГОВСКИТЕ ОТНОШЕНИЯ МЕЖДУ БЪЛГАРИЯ И УКРАЙНА? 
- Искам да подчертая, че страната ви е важен търговски партньор на Украйна и през последните години се нарежда сред 12-те ни основни търговски партньори. Все още нямаме окончателни данни за 2002 г., но за 9-тe месеца на м. г. стокообменът между двете страни възлиза на 286.8 млн. USD и има тенденция за нарастване. За същия период на 2001 г. той беше 284.3 млн. USD. Украинският износ е нараснал с 9 млн. USD и е 241.2 млн. USD. Украйна отчита положително салдо в размер 195.6 млн. USD, докато през същия период на предходната година то беше 181.5 млн. USD. Искам да отбележа, че структурата на стокообмена e без промяна. От Украйна се внасят най-вече черни метали и производните им. На второ място са енергоносителите, специално горивата. Именно тези групи формират най-големия дял на вноса в България от Украйна. 
В българския износ за Украйна традиционно водеща позиция заемат продуктите от фармацевтичната промишленост, която е добре позната у нас. Всъщност една четвърт от българския износ се пада на този отрасъл. Забелязва се обаче, че 
на практика България не внася у нас селскостопанска продукция и хранителни стоки, които са добре познати и известни 
Същевременно има нарастване на износа на услуги от Украйна. За 9-те месеца на 2001 г. той се равнява на 28.5 млн. USD, докато за същия период на 2001 г. беше 23 млн. USD. Радва ни фактът, че основният дял в този вид услуги принадлежи на морския транспорт. 
Търговските ни отношения 
 
НЕ ОТГОВАРЯТ НА ПОТЕНЦИАЛА НА ДВЕТЕ ДЪРЖАВИ 
Смятам, че изпълнението на протокола на 4-ата сесия на междуправителствената украинско-българска комисия за търговско-икономическо сътрудничество, която се проведе в Киев в края на септември миналата година, ще активизира и задълбочи икономическото сътрудничество. Увеличаването на стокообмена ще стане и чрез либерализация на търговията. От важно значение е подписването на протокола за достъпа на пазарите на стоки и услуги, което се извършва в рамките на влизането на Украйна в СТО и двустранните преговори между двете държави, които се водят. Смятам, че членството на Украйна в СТО трябва да заинтересува българската страна, за да се изравни съществуващият дисбаланс в търговията. България ще може да увеличи своя износ. Затова и бихме желали час по-скоро да бъдат приключени двустранните преговори и да бъде подписан съответният протокол. 
 
ОБМИСЛЯ ЛИ УКРАЙНА ПРЕДПРИЕМАНЕТО НА ОТВЕТНИ МЕРКИ, АКО БЪДАТ ВЪВЕДЕНИ МИТА ВЪРХУ ВНОСА НА СТОМАНА У НАС? 
- Смятам, че тогава ще има значително намаляване на стокообмена между двете държави и то ще повлияе отрицателно върху развитието на икономическите ни отношения. Въвеждането на защитните мерки няма да допринесе за тенденцията към по-нататъшна либерализация на търговията. Подобна стъпка може да е удар върху икономическите интереси на българските производители, консуматори на украински метали. Това ще доведе и до намаляване на приходите в българския бюджет заради намаляването на вносно-износните операции. Трябва да се каже, че 
 
УКРАИНСКИТЕ МЕТАЛИ СА ПО-ЕВТИНИ ОТ БЪЛГАРСКИТЕ 
тъй като произвеждат от собствена суровина. В същото време българските металургични комбинати и в частност Кремиковци внасят желязната руда, в това число и от Украйна. 
Нашата държава няма планове да въведе ответни мерки, тъй като и без това ще бъдат нанесени щети върху българското машиностроене и българската икономика като цяло. От друга страна, украинската икономика няма да бъде ощетена, защото 
нашите металургични предприятия без проблеми ще изнасят своята продукция в други държави и няма да пострадат от загубата на българския пазар 
Има добро търсене на световните пазари на качествената украинска продукция. Само един пример: металургичният комбинат Запорожсталь изнася продукцията си в 114 страни и българският дял в този износ съставлява едва 3% от общия му износ. 
 
КАКВИ ПЕРСПЕКТИВИ ВИЖДАТЕ В ПО-НАТАТЪШНОТО РАЗВИТИЕ НА ИКОНОМИЧЕСКИТЕ НИ ВРЪЗКИ? 
- Според мен и двете страни ненапълно използват потенциала си като търговски партньори. Убеден съм, че е време за преминаване от традиционните видове търговия към прогресивни и качествено нови форми на сътрудничество. По-специално например може да се създават смесени фирми, да се провежда обмяна на нови технологии, да се предизвика интерес у бизнесмени към участие в съвместни проекти. 
Преди години в Украйна и България много добре беше развито машиностроенето. Украйна може да внася в България необходимото оборудване за тежкото машиностроене, миннодобивната, металургичната промишленост и енергетиката. Чрез създаване на съвместно производство на такава продукция в България нашите страни може да я реализират както на българския пазар, така и на пазарите на трети държави, например в Близкия изток и Северна Африка. Селскостопанската техника, която се произвежда в Украйна, с нищо не отстъпва пред аналогичните образци на западните марки - нито по качество, нито по други параметри, и е значително по-евтина. Затова смятам, че двете страни може на практика съвместно да произвеждат целия спектър на подобна селскостопанска техника. 
В България сега започват да се реализират значителни инфраструктурни проекти, в които може да се включат и украински фирми, например в качеството на подизпълнител на българските фирми, а също така те може да доставят отделни материали и оборудване. Тук 
имам предвид участието в строителството на петролопроводи Бургас - Александруполис и Бургас - Вльора, в развитието на газопреносните мрежи на територията на България, в реализацията на проекти в областта на енергетиката, включително и атомната 
Чрез сътрудничеството на украинската страна в модернизация на българските ТЕЦ, доставки на въглища за тези централи може да се постигне съвместна реализация на добитата електроенергия, в това число и на пазари на трети държави. 
Още един сектор, който недостатъчно използва своите възможности, е регионалното сътрудничество. Напоследък представителна делегация от бургаските бизнесмени посети своите партньори в гр. Запороже. По този начин ще бъдат заздравени партньорските отношения между двете области в търговско-икономическото сътрудничество. 
 
КОЛКО СА УКРАИНСКИТЕ ИНВЕСТИЦИИ В БЪЛГАРИЯ? 
- Искам да отбележа, че в парично измерение преките ни инвестиции в България не впечатляват с цифри. Те съставляват приблизително 1.6 млн. USD. Такова положение може да се обясни с факта, че и нашата държава, и България, в която имам удоволствието да работя вече пета година, се нуждаят от финансови средства за развитие на икономиките си. Обаче бих искал да кажа, че присъствието на украинския бизнес във вашата държава е значително. Днес на територията на страната ви действат 
 
СЕДЕМДЕСЕТ ПРЕДСТАВИТЕЛСТВА НА УКРАИНСКИ КОМПАНИИ 
работят 99 фирми със стопроцентово участие на украинския капитал. Освен това на българския пазар активно действат 127 смесени украинско-български компании. Повече от 2 хил. украинци като физически лица вземат активно участие в работата на българските фирми. Според мен Украйна може да инвестира в България не толкова и само с финансови ресурси, колкото с модерни технологии, разработки, обзавеждане за създаване на смесени фирми, в това число и във високотехнологичните сектори на икономиката. 
 
ОТРАЗИ ЛИ СЕ ВЪВЕЖДАНЕТО НА ВИЗОВИЯ РЕЖИМ ВЪРХУ УКРАИНСКИТЕ ТУРИСТИ В БЪЛГАРИЯ? 
- От октомври 2001 г. съществува визов режим. Според нашата статистика около 39 хил. украински туристи са посетили гостоприемна България през 2002 г. Вижте, в Украйна знаят и помнят традиционните почивки на Българското Черноморие. 
Сега хората предпочитат курортите на ваши съседки, като Турция или Гърция, защото процедурата с визите е много по-лесна - те може да се получат директно на границата 
Украинската страна неведнъж е подчертавала готовността си да либерализира визовия режим, за да не се стигне до срив на взаимноизгодното търговско-икономическо сътрудничество и туризма. Във връзка с това официално Киев е готов да приеме всички предложения на българската страна в тази насока. 
