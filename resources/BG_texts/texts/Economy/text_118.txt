СДЕЛКАТА С ВRIТISН РЕТRОLЕUМ Е НАЙ-ГОЛЯМОТО ВЛОЖЕНИЕ СЛЕД РАЗПАДАНЕТО НА СССР 

МАРИЯ НАСЕВА  


ГИГАНТСКАТА инвестиция в петролния сектор на Русия, която обяви през този месец британската компания Вritish Рetroleum, ще послужи като стимул за други потенциални инвеститори в сектора на природните богатства да навлязат в страна, считана до неотдавна за високорискова. Аналогични огромни вложения едва ли ще може да бъдат реализирани в близките две години, но със сигурност ще потекат по-малки инвестиции, тъй като усилията на президента Владимир Путин да извърши болезнените икономически реформи започват да дават резултат. 
Вritish Рetroleum обяви, че ще плати 6.75 млрд. USD за 50% в нова петролна фирма в Русия, която ще обедини четвъртата по големина компания в страната - Тюменската нефтена компания /ТНК/, и по-малката Сиданко, където ВР държи 25%. Сделката, представляваща най-голямата чуждестранна инвестиция в Русия след разпадането на бившия СССР, ще допринесе за увеличаване на петролния и газовия добив на британската групировка с 16% и същевременно ще създаде третата по големина петролна фирма в страната след ЛУКойл и Юкос с годишен добив от 1.2 млн. б/д. Това е знаменателно събитие за Русия, чиито последствия надхвърлят границите на петролния сектор, отбелязва Питър Уестин от брокерската къща Аton. Като най-привлекателни според него се очертават частните фирми от сектора на природните богатства и производителите на алуминий. Анализаторите смятат, че следващата подобна по размери сделка ще бъде реализирана след две години. Пионери в перспективния отрасъл вероятно ще бъдат компаниите, притежаващи вложения в района на Каспийско море. Френската ТotalFinaЕlf обмисля да похарчи 2.5-3 млрд. USD за придобиване на нефтогазово находище в Източен Сибир. Плановете на френския гигант заедно със сделката на ВР показват, че големите петролни фирми се завръщат в Русия. 
 
ПО-МАЛКИТЕ ИНВЕСТИЦИИ В ПРЕРАБОТВАТЕЛНИЯ СЕКТОР ВЕЧЕ ЗАПОЧНАХА 
и се очаква скоро да последват други. През този месец френският производител Renault заяви, че до няколко седмици ще реши дали да построи завод в Русия. През юли м. г. Ford Мotor отвори предприятие до Санкт Петербург, а General Мotors два месеца по-късно започна съвместно производство с местната фирма АвтоВаз. 
Първата вълна от инвеститори всъщност бяха компаниите от хранително-вкусовата промишленост. Френската фирма за млечни продукти Danone, американският производител на газирани напитки РepsiСo и пивоварите Sun Interbrew и Сarlsberg притежават свои фабрики в цялата страна. Други привлекателни за чуждестранните инвеститори отрасли в руската икономика са автомобилостроенето и космическата индустрия, отбелязва говорител на Европейската банка за възстановяване и развитие в Москва. Като безспорен фаворит в момента се очертава именно петролният отрасъл. 
 
ВИСОКИТЕ ЦЕНИ НА НЕФТА И БЪРЗО РАСТЯЩИТЕ ДОБИВИ 
превръщат руската енергетика в сигурно убежище за финансовите ресурси на разочарованите от западните пазари инвеститори. Наблюдатели отбелязват, че през последните години стотици милиони долари са изтеглени от американските и западноевропейските фондови пазари и са използвани за придобиване на активи в руски фирми като Юкос, ЛУКойл и Сибнефт. Свидетели сме на активна търговия с акции на руски нефтени компании, отбелязва Джеймс Фенкнер, ръководител на изследователското звено в Тройка Диалог. Според него близо 80% от сделките се сключват срещу АДР /американски депозитарни разписки/, които се емитират от американски банки и представляват акции на чуждестранни компании, търгувани на Американската фондова борса. Фондовете, инвестирали в руски книжа, са отчели през последните три години средна възвръщаемост от 172%, докато на северноамериканския пазар е бил регистриран спад от 40%. Управителите на фондовете твърдят, че при сегашните цени запасите на руските фирми са достъпни на една десета от стойността на западните им конкуренти. В период, когато световните петролни компании срещат трудности в изпълнението на производствените си цели, инвеститорите, които се стремят да реализират производствен растеж, се насочват именно към Русия, твърди представител от източноевропейското поделение на швейцарската Рictet. 
 
НЕЩАТА СЕ ПРОМЕНИХА ОТ 1998 Г. 
Русия невинаги е била любимка на инвеститорите. Преди три години Московската борса бе разтресена от криза заедно със спада в азиатските икономики, а цените на нефта се сринаха до близо 10 USD/б. Сега инвеститорите са много по-оптимистично настроени. Повечето компании претърпяха коренни промени от 1998 г. досега, отбелязва Ян Хаг, основател на Firebid Аsset Мanagement. Те инвестираха в технологии за увеличаване на продукцията и съкращаване на разходите. През последните 3 години Firebid отчете 250% възвръщаемост на инвестициите. Според анализатори дори цената на петрола да се понижи след евентуална война срещу Ирак, това няма да се отрази върху настроенията сред инвеститорите, тъй като руските фирми ще останат рентабилни при котировки над 15 USD/б. 
Инвеститорите обаче се притесняват от 
 
НИСКАТА ЛИКВИДНОСТ 
В момента руският пазар все още е свит, като две трети от търговията се извършва с акции на петролни компании и на електрическия монополист Обединени енергийни системи. Този факт стеснява възможностите за избор и принуждава инвеститорите да се концентрират върху един или два сектора. Друг недостатък е липсата на висок инвестиционен рейтинг на страната. 
