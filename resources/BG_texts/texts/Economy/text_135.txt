ШЕФЪТ НА АГЕНЦИЯТА ЗА ДЪРЖАВНИ ВЗЕМАНИЯ СКАНДАЛНО НАРУШАВА ЗАКОНА ЗА ОБЩЕСТВЕНИТЕ ПОРЪЧКИ  

В края на миналата година Агенцията за държавни вземания обяви открита процедура за възлагане на обществена поръчка за публикуването на обявленията на агенцията във всекидневен вестник. На 19 декември, когато вече е приключило набирането на конкурсната документация, комисията класира участниците от първо до трето място така: 
1. Издателски комплекс ПАРИ АД - в. ПАРИ 
2. АИИ ООД - в. ДНЕВНИК 
3. Монитор ООД - в. МОНИТОР 
Съгласно изискването на Закона за обществените поръчки, казано много ясно в чл. 45, ал. 1, изпълнителният директор на агенцията Станислав Христов Михайлов е длъжен да възложи обществената поръчка на класирания на първо място от комисията. Вместо това в редакциите на класираните всекидневници се получава писмо, с което изпълнителният директор информира, че договорът ще бъде сключен с третия в класирането в. Монитор. Без никакви особено основания или аргументи. 
Скандалното решение на изпълнителния директор Станислав Христов Михайлов, разбира се, ще бъде обжалвано от участниците в конкурса. Естествено е, че това решение ще падне в съда. За информация на участниците в скандала: Вчера издателят на вестник ПАРИ сезира с официални писма председателя на Съюза на издателите на всекидневници Тошо Тошев и председателя на Съюза на работодателите г-н Васил Василев. Както е известно, в. ПАРИ е член на тези съюзи. Съюзите се ангажират да помогнат на потърпевшия класиран на първо място в. ПАРИ за достигане до справедливо решение. Не са ясни обаче няколко неща: 
Защо агенцията за държавни вземания скандално нарушава Закона за обществените поръчки? 
Това въпрос на некомпетентност на изпълнителния директор Станислав Христов Михайлов ли е? 
Или това е въпрос на преднамерени действия на изпълнителния директор? 
Независимо кой от тези два въпроса получи положителен отговор, изпълнителният директор на Агенцията за държавни вземания Станислав Христов Михайлов е сгафил сериозно. На ход сте Вие, министър Велчев! 
Р.S. Има и други въпроси, свързани с нарушения на процедурата по конкурса, но тях ще зададем в следващия брой на в. ПАРИ. 
 
ЕДНО КЪМ ЕДНО 
Станислав МИХАЙЛОВ, директор на Агенцията за държавни вземания: 
Вярно е, че комисията е класирала на първо място в. ПАРИ, на второ в. Дневник и на трето в. Монитор и е предложила договорът за възлагане на поръчката да бъде сключен с първия класиран. Но органът по възлагането - в случая директорът на АДВ, има право да избере между класираните от комисията, като се мотивира. Това е предвидено с изменението в Закона за възлагане на обществени поръчки от 2002 г., където се казва, че той взима мотивирано решение. Много харесвам в. ПАРИ и в момента съм го отворил, но предпочетох другия кандидат по две причини. Основната функция на АДВ е да събира публичните и частни вземания на държавата. Затова е важно описите на имуществото на длъжника да имат максимална разгласа, за да се продават активите му. Тук факторът тираж надделя. Втората причина е, че факторът цена на обявите и икономии не е водещ за АДВ, тъй като те не се плащат със средства от бюджета, а са разходи по изпълнителните дела. 
 
ЗАКОН ЗА ОБЩЕСТВЕНИТЕ ПОРЪЧКИ 
Чл. 45 (1) /Изм. ДВ, бр. 43 от 2002/. Възложителят обявява с мотивирано решение кандидатите, класирани от комисията на първите три места, и определя кандидата, класиран на първо място за изпълнител, не по-късно от три работни дни след приключване работата на комисията. 
 

