НИКОЙ НЕ Е ДОПУСКАЛ, ЧЕ ТОВА ЩЕ СЕ СЛУЧИ, ЗАЯВИ ХРИСТО МИХАЙЛОВСКИ 

ЕКИП НА В. ПАРИ  


 
ОТ СПРАВКА от Патентното ведомство става ясно, че търговската марка на оръжейната фирма Кинтекс е регистрирана на 12 октомври 1997 г. от Александър Йосифов Александров от София. В регистрацията е записано, че тя ще се ползва за сделки и ръководство на сделки, търговско управление, консултантски услуги, разпространение на оферти, пазарни проучвания, реклама, оценки в извършването на сделки, статистическа дейност, учредяване и инвестиране на капитали, ремонт и техническо обслужване на сейфове и оръжия /след лицензиране/, обучение, издаване на книги, ресторантьорство, хотелиерство, здравни услуги. Търговската марка е и за метали в сурово и полупреработено състояние и техните сплави, огнеупорни шкафове и каси, огнестрелни оръжия, муниции и снаряди, експлозивни вещества, светлинни ракети, пише още в регистрацията на марката. Кинтекс олицетворяваше държавността, никой не е допускал, че това ще се случи, заяви за в. ПАРИ бившият зам.-министър на търговията и председател на директорския борд на оръжейната фирма Христо Михайловски. Той беше изненадан, че един от офисите на Александров е в сградата на Кинтекс. 
 
СПРАВКА В. ПАРИ 
СПОРЕД информационната система Дакси Александър Йосифов Александров е съдружник и управител на фирма Балкан Консултинг АВС ООД, регистрирана през 1993 г. Фирмата е за юридически и икономически консултации, маркетингови услуги, рекламна и комисионна дейност, търговско представителство и посредничество, сделки с интелектуална собственост. Съдружници са Александър Александров, Владимир Николов Арабаджиев и Стоян Петров Стоянов. 
През 1995 г. е регистрирана фирма Алба Консулт ООД с управители съдружниците Александър Йосифов Александров и Веселин Ал. Барлиев. Фирмата е с адрес на софийската ул. "Джеймс Баучър" 51 /адреса на Кинтекс/ и е за юридически и данъчни консултации, одиторска дейност, търговско представителство на български и чуждестранни лица, сделки с интелектуална собственост. 
Александър Александров фигурира и в съвета на директорите на Пампорово ЕАД Чепеларе, кк Пампорово, от 25 октомври 1996 г. 
 
ОФИЦИАЛНО 
 
КИНТЕКС ИМА ЕДИН ДОГОВОР ЗА ДОСТАВКА С БАРАНСКИ 
Кинтекс ЕАД има един сключен договор за доставка на пълнители за АК-47 с фирма Магуа индъстриз, Охайо - САЩ, представлявана от Кийт Барански, съобщиха от Министерството на икономиката във връзка със статията в американското издание Saint Louis Тoday, която замесва външнотърговската ни фирма в оръжеен скандал. Според изданието продукция на Кинтекс е била внесена незаконно в САЩ. Барански установява контакти с Кинтекс през 1999 г., като се обявява за фирма, притежаваща лиценз за внос на стрелково оръжие и боеприпаси в САЩ, съобщават от МИ. Основните й интереси са съсредоточени в комплектовъчни изделия за автомат АК, боеприпаси и други малокалибрени оръжия. В резултат на проведените разговори през 2000 г. се сключва договор за доставка на пълнители за АК-47. На основание представените от Барански документи от българските власти е издадено експортно разрешение от 31.03.2000 г. С получаване на разрешението е извършена доставката. Барански посещава три пъти Кинтекс, водени са разговори за доставка на комплектовъчни изделия за АК-47 и други изделия. Не е постигнат резултат и контактите са прекратени, казват от МИ. 
АП смята, че шумът около Кинтекс няма отношение към бъдещото раздържавяване на дружеството. Интересът към него е голям, включително и от мощни оръжейни компании от чужбина, казаха оттам. В момента тече предприватизационната подготовка на фирмата, като компания оценител извършва правен и финансов анализ за информационния меморандум. От АП не уточниха коя точно фирма прави анализа. В. ПАРИ научи, че във връзка с промените в Закона за класифицираната информация АП е изискала от оценителя допълнителни разяснения, свързани с правоспособността й да оценява оръжейни фирми. .  

