Митко Костов: "Макдоналдс" има траен интерес в България
ИНТЕРВЮТО ВЗЕ ГЕНКО ГЕНОВ 6/2 - 16:39 ч.

   

 
 
Митко Костов. Снимка: Иван Григоров/"Дневник" 
 

Митко Костов е завършил Висшия институт по хранително-вкусова промишленост в Пловдив. През 1994 г. започва като служител в компанията, като преди това не е работил друга работа. След една година достига до поста управител на първия ресторант на "Макдоналдс България" в Пловдив. След това 4 години работи в "Макдоналдс Украйна" по отварянето на ресторанти на компанията там и отговаря за офиса в Одеса. След завръщането си в България в началото на 2001 г. ръководи отдел "Снабдяване и качествен контрол", от 2002 г. ръководи оперативната работа на всички ресторанти в "Макдоналдс България", а от септември 2002 г. ръководи цялата компания. 

- - - 


В: Каква беше изминалата година за "Макдоналдс България"? 

- "Макдоналдс България" следва тренда на целия бизнес в България. Естествено ние не можем да разглеждаме "Макдоналдс България" като една отделна съставна единица в България, но ние винаги се стремим 100% да удовлетворим нашите клиенти. Мога да оценя изминалата година като положителна. Естествено винаги в един бизнес, който е свързан с продажби, не можем да кажем да, ние сме удовлетворени, ние сме достигнали максималния размер, защото продажбите са финалният резултат и те са функция от представянето на страната. Искам да кажа, че ние следваме тренда, който е за източната част от Европа. 

Досега сме отворили 21 ресторанта в страната и продажбите ни през 2002 г. са малко по-добри в сравнение с 2001 г., но в момента ние не акцентираме само и точно върху нивата на продажбите. Ние инвестираме дългосрочно в страната, така че в крайна сметка за нас е много важно какво клиентите мислят за нас и как ние увеличаваме своята база. Целта ни е естествено ние да бъдем предпочитаният ресторант за бързо обслужване. 


В: Как е организирана дейността на българските ресторанти от веригата и какви са резултатите на отделните групи? 

- Болшинството от ресторантите на корпорацията "Макдоналдс" - около 70%, са франчайзингови, където се оперира под марката корпорацията и при 100% спазване на стандартите за качество. "Макдоналдс България" е филиал на корпорацията, но тя е 100% българска компания, както виждате, всички ние, които работим тук, сме българи. Засега нямаме франчайзингови ресторанти, но това също е и наша идея. Преди две години имахме презентация, свързана с франчайзинга, какво представлява той, какви са необходимите условия, кой може да започне франчайзингов бизнес заедно с "Макдоналдс", а сега работим по този проект, но той не се осъществява толкова бързо, колкото на всички нас ни се иска. За всеки, който желае да стане франчизант на "Макдоналдс", имаме определени изисквания, едно от основните от които е това да е основният бизнес на кандидата. 


В: Какви са основните трудности, с които се сблъсква корпорацията при осъществяване на бизнеса си у нас? 

- Да, може би ще повторя част от отговора на предишен въпрос, но на "Макдоналдс" не може да бъде гледано като на нещо изолирано от страната. Трудностите, които среща "Макдоналдс", правейки бизнес в България, са може би трудностите, за които доста често говорят и другите компании. Но "Макдоналдс" е този тип бизнес, който е добрите лакмуси в обществото каква е покупателната сила в нашата страна, така че може би едно от нещата, които следва да се подобри и в което всички в България са убедени - това е покупателната способност на населението. С нейното увеличаване ще се увеличава и нашата база от клиенти. Повечето от основните проблеми са общоизвестни, ние не можем да откриваме Америка, но "Макдоналдс" 100% спазва всички законови изисквания, които са установени в съответната страна. 


В: С какво се промени бизнес средата у нас през 2002 г.? 

- Бих искал да отбележа този положителен тренд, който има в макроикономическото развитие на страната. Това действително е много добре, но и хората трябва да го усетят по джоба си. Най-положителният сигнал за изминалата година това е датата, която България получи за приемане в ЕС. Това би тласнало действително инвестициите и бизнеса напред. 


В: В глобален мащаб Европа е районът, в който корпорацията има сравнително най-добри резултати. Каква е стратегията на компанията за Югоизточна Европа и как се вписва България в нея? 

- Вие правилно отбелязахте, че "Макдоналдс Европа" е с най-добрите резултати на корпорацията в глобален мащаб. Естествено резултатите на България, Румъния, Чехия, Словакия не са съпоставими с тези в Германия, Англия, Франция и др., но както ви казах, ние следваме тренда, който е в Източна Европа. Действително корпорацията възлага големи надежди на тези страни, тъй като те тепърва навлизат в пазарната икономика. 


В: Все повече се откриват малки павилиончета на "Макдоналдс", а не големи ресторанти. Ще има ли някакво развитие тази насока и у нас? 

- Тази тенденция се забелязва в по-развитите пазари, това е допълнителна стъпка към нашия бизнес, с която ние искаме да удовлетворим по-добре нуждите на гражданите, да бъдем по-близо до тях. Това е основната идея. Ние имаме два такива опита - единият е с мобилен ресторант на Слънчев бряг, а другият - имаме един "киоск", който е с лимитирано меню - на Централна гара в София. Естествено концепцията ще бъде продължена, но основно тя е насочена към курорти и такива места с по-голям трафик. 


В: Какви са очакванията ви за дейността на "Макдоналдс" през 2003 г.? 

- Съдейки по макроикономическата стабилност на нашата страна и по приоритетите, които са поставени в България, ние считаме, че този положителен тренд на развитие в страната и на компанията ни ще се запази и през тази година. Засега плановете ни включват отварянето на два нови ресторанта, но не мога да кажа точните локации. 


В: В ресторантите на корпорацията в различните страни се предлагат и някои характерни за местната кухня ястия и напитки. Можем ли да очакваме типично български храни да бъдат откривани вече и в "Макдоналдс"? 

- В самото меню най-важното нещо, от което тръгваме, е нашият клиент. Първото нещо, което ние развиваме на един нов пазар, това е своето традиционно меню. Минаваме през своите традиционни продукти, естествено ние имаме концепция, която е "Quick Service Restaurant", и всяко такова разгръщане на прекалено голямо меню понякога конфронтира с нашата основна концепция. Но ние винаги сме отворени за такива местни, локални вкусове, като пример мога да ви кажа т. нар. cheese салата, която се приготвя с "фета" сирене и е много близка до традиционната българска кухня. Достигането до локалния вкус чрез вариация в нашите продукти идва на по-следващ етап, когато пазарът е вече готов да приеме тези продукти. 


В: Какви са основните ви клиенти? Имате ли някакви планове за насочване на усилията ви към конкретен сегмент от отделните групи ваши посетители? 

- Основните клиенти са в широка възрастова граница - имаме деца от една, от двегодишна възраст, които искат да се докоснат до нашия отличен продукт "Нappy Мeal", и можем да видим клиенти, които са вече възрастни и които идват да си пият кафето в една приятна обстановка. По отношение на сегментирането, честно казано, ние се опитваме винаги да балансираме. Естествено ние знаем коя е групата с най-голямата покупателна способност, но се опитваме да обхванем равномерно цялата група от клиенти. Ние в "Макдоналдс" и в частност "Макдоналдс България" не бихме искали да кажем това е само за висока класа или това е само за високия сегмент. Идеята е да тръгнем от концепцията за ресторант за бързо обслужване и да бъде максимално достъпен до всички части на населението - от най-малките деца, през тийнейджърите, по-възрастните - "young adults", абсолютно до всяка част - да бъдем достъпни. Това са основните принципи на "Макдоналдс" - качество, обслужване, чистота и достъпност. 


В: На доста места по света има съпротива против американската културна експанзия, символ на която често са именно ресторантите на "Макдонадс". Забелязвали ли сте такова нещо в България? 

- Да, действително "Макдоналдс" е един от символите, аз не бих казал на американския живот, а на американския бизнес. Това е една огромна корпорация, която е успешна в цял свят, и действително това е символ на Америка, но честно казано, ние в България не сме забелязвали такова нещо. Може би вие ще кажете. Много важно е и как "Макдоналдс" участва въобще в живота на страната - ние винаги се стремим да работим като част от обществото, където се намираме. Ние не се разглеждаме като част от корпорацията "Макдоналдс", ние сме "Макдоналдс България". Ние участваме във всякакви проекти, които биха спомогнали за развитието на обществото в България. Пример за това беше Световният ден на детето на 20 ноември миналата година и се стремим по всякакъв начин, естествено във възможностите на "Макдоналдс България", да подпомогнем децата в нужда, да участваме във всякакви мероприятия на обществени начала. Но не обичаме да афишираме тази наша дейност. 
