ПРИ ПЪЛНОПРАВНО ЧЛЕНСТВО БЪЛГАРИЯ ЩЕ МОЖЕ ДА ВЛИЯЕ ПРИ ДОГОВАРЯНЕТО НА КВОТИТЕ 

ОБЩАТА селскостопанска политика на Евросъюза е най-сложна като механизъм. За нея отиват около 47% от общия бюджет на общността, който през тази година е 100 млрд. ЕUR. От общо 97 хил. страници европейско право половината са посветени на общата селскостопанска политика. Затова най-много работа по подготовката по присъединяването предстои да се извърши в селското стопанство. 
За да се осъществява общата селскостопанска политика по отношение на България, всяко парче земя, всеки фермер, всяка селскостопанска машина, всеки инструмент, който се използва за обработка на земята или за отглеждане на животните, химикали, ваксини, всяко животно се описва. И на основата на тази информация работи 
 
МЕХАНИЗМЪТ НА ПРИЛАГАНЕ 
на общата селскостопанска политика /ОСП/. Страхувам се, че у нас все още няма дори разбиране за това, което трябва да се направи само за няколко години. Многофункционалният модел на развитие на селското стопанство, който се прилага в ЕС, е уникален в света - базира се и на дребните и средните земеделски стопани, и на големи фирми, които работят в тази област. Така ще е и у нас, фирмите и фермерите ще получат стабилност и максимална прогнозируемост на своя живот. Известно е, че фермерът е изправен сам пред земята и пред Бога. И ако има държава, която да му помага, това е много добре. 
Общата селскостопанска политика на Евросъюза е буферът, който осигурява стабилни условия 
Оттук нататък и цените на агропродукцията ще бъдат други, ще дойдат помощи от фондовете по общата селскостопанска политика във вида, в който тя съществува към момента на присъединяването ни. Реформата в ОСП на ЕС вероятно ще се задълбочи заради преговорите в рамките на Световната търговска организация /СТО/ за либерализация на търговията със селскостопански стоки. Това е много силен фактор, който на практика принуждава ЕС да ускорява реформата на ОСП. И тогава ще има фондове, насочени към конкретно производство и към развитие на селските райони за осигуряване на качествена продукция и за безопасност на храните. Ще има мерки, свързани с експорта. За българското селско стопанство в условията на членство в ЕС на първо място ще има 
 
УВЕЛИЧЕНИЕ НА ИЗКУПНИТЕ ЦЕНИ 
на селскостопанските стоки. Това ще е първият ефект. Ето защо се очаква значително подобряване на жизненото равнище на селските стопани, на фермерите. Вероятно ще се наложи преструктуриране на производството на агростоки в България. Още през 1998-1999 г. с помощта на Организацията на ООН за прехрана и земеделие /ФАО/ и съвместно с експерти от ЕС беше изготвена стратегията за развитие на селското стопанство у нас. Прилага се чисто пазарен принцип - 
 
В ДАДЕНА СТРАНА СЕ ПРОИЗВЕЖДА ТОВА, ЗА КОЕТО ИМА НАЙ-ДОБРИ УСЛОВИЯ 
Това са т.нар. конкурентни преимущества. За конкурентните преимущества на България в тази сфера може да се съди индиректно, като се разгледа таблицата на квотите. Производствените квоти трябва да бъдат договорени в хода на преговорите, като се вземат т. нар. референтни периоди. По видове стоки се гледа какво е било производството през определен период и то се фиксира като квота. Това беше проблем и при 10-те кандидатки. Европейската комисия настояваше референтният период при тях да е 1995-1999 г. Всички те искаха други РЕФЕРЕНТНИ ПЕРИОДИ 
и някои от тях са го постигнали. Ние също искаме други референтни периоди, тъй като селското ни стопанство се намира в период на преструктуриране. И не може да се счита, че обемът на производството в момента е показателен за потенциала на страната ни. Ние също искахме да се разглеждат възможно по-благоприятните за обемите селскостопанско производство периоди дори преди 1990 г., но това не е реалистично и ще трябва да се ориентираме към по-близки периоди. Това е въпрос на договореност по време на преговорите. Референтният период е много важен, защото 
 ОТ НЕГО ЩЕ ЗАВИСЯТ ПРОИЗВОДСТВЕНИТЕ КВОТИ ЗА БЪЛГАРСКИТЕ ФЕРМЕРИ 
