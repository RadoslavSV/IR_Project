С НАРАСНАЛО САМОЧУВСТВИЕ БРОКЕРИ И КЛИЕНТИ ЩЕ ТЪРСЯТ НОВИ ДОПИРНИ ТОЧКИ ПРЕЗ 2003 Г. 

КРАСИМИР ТОДОРОВ  


 
 
ИЗМИНАЛАТА година ще се запомни с раздвижването на борсовите стокови пазари, които отчетоха и рекордни обороти. Причините за това са две - създаването на Държавен фонд Зърно, което стана почти изцяло на борсите, и промените в Закона за обществените поръчки /ЗОП/. И ако Държавен резерв, който бе изпълнител на правителственото решение за създаването на зърнения фонд, и друг път е работил със стоковите борси, то промените в ЗОП дадоха нови перспективи пред борсовата стокова търговия за първи път от появата им в българската икономическа реалност. 
След влизането в сила на Закона за стоковите борси и тържища /ЗСБТ/ у нас останаха само три лицензирани стокови борси - Софийската, която обедини повечето от съществувалите дотогава регионални борсови структури, Пловдивската и Русенската. Тези борси не само покриха изискванията на закона и получиха държавен лиценз, но и устояха на немалкото трудности през следващите години, когато сивата икономика в страната на практика не позволяваше реални обеми от търговия със стоки да преминат по борсов път. А и кой ли производител и търговец у нас през периода 1996-2001 г. не си правеше тънката сметка, че ако купи или продаде на борсата, няма да може да скрие нито количества, нито ценови разлики от данъчните. За това способстваше и законодателството, действащо у нас и свързано с тромавите процедури на обществените поръчки. Обществена тайна бе, че именно ЗОП дава добри възможности за далавери в икономическата сфера, че нещата може да се договорят предварително и при възприетите единствено форми на конкурс и търг не всичко е явно, както би трябвало да бъде. А дори и съответният ръководител, който е длъжен да спазва ЗОП, да няма задни мисли, то процедурата и изискванията за успешна сделка са толкова многобройни, че често провалят срокове и затрудняват допълнително държавните компании и фирми. Едва след промяната в ЗОП, когато се даде възможност освен тези варианти да може да се използват и стоковите борси за сделки по този закон, се видя, че публичният пазар у нас има своите привърженици. Днес редица известни фирми вече работят с някоя от стоковите борси и едва ли са недоволни от бързината, с която се изпълняват техните поръчки. 
Новата 2003 г. ще затвърди тази тенденция все повече сделки с държавни и общински фирми да минават през стоковите борси, убедени са борсови експерти. Това е начинът да се ограничи и делът на сивата икономика, да се направят публично достояние едровите цени на повечето важни и определящи бюджета на българина стоки. Защото, като се знае, че захарта се търгува по 680 лв./тон с ДДС на стоковата борса, по-малко търговци ще си позволят на дребно да продават сладката стока по 1.10-1.20 лв./кг. А купувачите ще видят нагледно и каква е съответната търговска надценка в конкретен търговски обект, за да си правят сметката струва ли си да пазаруват в него или не. 
Според експерти 2003 г. се очертава да стане година на зърнената търговия, поне що се отнася до борсовите сделки. Интервенцията на държавата на зърнения пазар през миналата година, когато бе взето решение за формиране на стоков фонд Зърно, доведе до реално увеличаване на изкупните цени на хлебната пшеница от 110-120 лв./тон без ДДС до 150-165 лв./тон без ДДС. Това стана възможно благодарение на определената от правителството минимална изкупна цена за зърно от реколта 2002, отговарящо на характеристиките на 2Б група. Сделките на стоковите борси, при които бе изкупено зърно над 120 000 тона на определената от държавата цена 160 лв./тон, доведоха до постепенно коригиране цените и на свободния пазар. 
Какво предстои на стоковите борси през новата година? Още в първите месеци на 2003 г. се очаква на стоковите борси да се пусне станалият вече традиционен американски соев шрот, който обикновено идва или като дарение, или като помощ за определени институции, свързани със селскостопанското производство. Едновременно с това се очаква и разширяване броя на фирмите, които ще участват в сделки по смисъла на ЗОП. Ако се извърши очакваното преструктуриране на Държавен резерв, възможно е новата институция да участва в покупката на зърно от реколта 2003 за попълване на стоковия фонд Зърно, както и да продава част от запасите си, които са с изтичащ срок на годност и съхранение. Повечето брокери са оптимисти за бъдещето на стоковите борси, ако не станат законодателни промени и не се ликвидира възможността им да извършват сделки по ЗОП. 
