РЕЙ ГИЛМАРТИН ОТ МЕRСК Е НОВИЯТ МОДЕЛ ЗА ИЗПЪЛНИТЕЛНИТЕ ДИРЕКТОРИ  


 
ВЕЧЕ всеки знае: корпоративните ръководители със статут на рокзвезди са лоши за бизнеса. Неотдавна да те ръководи човек като Джак Уелч, Джефри Скилинг или Бърни Ебъртс автоматически повишаваше акциите на компанията ти. Инвеститорите изпитваха трепетно вълнение от храбрата визия на харизматичните герои, от обещанията им за светло бъдеще и смелите им сделки. Но идолите се сринаха. Нужен ли е нов модел на корпоративен ръководител? Един от кандидатите за тази длъжност е Рей Гилмартин, шеф на американския фармацевтичен гигант Мerck. 
Чарът не е едно от основните качества на Гилмартин, който е шеф на Мerck от 1994 г. Вместо това впечатлението от среща с него е за честен, искрен, дори леко глуповат човек. Нещо като счетоводител от времето, когато наистина имаше счетоводители. 
За разлика от противоречивите, но добре заплатени шефове на конкурентните компании като Жан-Пиер Гарние от GlaxoSmithКline по-скромното възнаграждение на Гилмартин е свързано с постигането на определени резултати. Той не само отказа мегасливанията, а публично отрече подобни сделки, и то в момент, когато пазарът щедро възнаграждаваше конкурентите му заради "успешните поглъщания и придобивания". Никога не можете да обвините Гилмартин, че е обсебен от идеята за краткосрочна печалба. 
Той често цитира поговорка от 1950 г. на Джордж Мерк, един от първите шефове на компанията, че "медицината е за хората, а не за печалби. Печалбите идват после сами". Тази идея според него се доказва със стратегията на Мerck да се разраства органично чрез разработки и проучвания, а не чрез поглъщания. Компанията бе една от първите, които започнаха да разпространяват поне някои от скъпите си лекарства на ниски цени в бедни страни. 
Щедростта на Мerck датира още преди Гилмартин. През 1987 г. компанията дари Мectizan - медикамент за лечение на 30 млн. души всяка годинa от хронична слепота в Африка. Досега това е струвало на Мerck 1 млрд. USD. 
Името на компанията бе замесено в дело срещу опитите на южноафриканското правителство да отслаби закона за патентите в страната, за да може да използва лекарствата на големите фирми. Точно навреме Гилмартин разбра, че макар и правилно от юридическа гледна точка, делото е грешка. Той започна контакти с правителството и усилията му доведоха до подписването на споразумение между двете страни. 
С това усилията на Гилмартин не спряха. Мerck е дарила ваксини за над 100 млн. USD на малки държави. Тя продава лекарства срещу СПИН с големи отстъпки в развиващи се държави. Тези кампании спечелиха уважението на целия корпоративен свят. 
Хубаво е човек да вярва, както покойният Джордж Мерк и самият Гилмартин, че една компания може да успее, като върши добрини. Дали обаче това е вярно! Много фирми от фармацевтичния бранш считат стратегиите на Гилмартин за пагубни за акционерите. Но Гилмартин отвръща, че докато има печалби от богатите държави, производителите на лекарства ще продължат да имат пари за разработки на нови медикаменти и оттам за реализиране на растеж. Само времето ще покаже коя от двете страни е права и дали Гилмартин ще се превърне в новия модел на корпоративен бос. 
