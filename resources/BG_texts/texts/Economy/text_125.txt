ПЛАНОВЕТЕ ЗА ОГРАНИЧАВАНЕ НА ПРЕДЛАГАНЕТО НЕ СРЕЩАТ ПЪЛНА ПОДКРЕПА И ИМАТ ЧАСТИЧЕН РЕЗУЛТАТ 

ПРЕДВАРИТЕЛНИТЕ оценки на Асоциацията на страните производителки на кафе /АСРС/ сочат, че световното производство през сезона 2000-2001 г. ще достигне 115.4 млн. торби. През следващия сезон то ще се понижи незначително до 114.5 млн. торби и отново ще остане по-голямо от потреблението. Свръхпредлагането ще продължи да оказва натиск върху цените и те едва ли ще се повишат през следващите 2-3 години, прогнозират анализатори. Това положение поставя водещите производители в света - Бразилия, Виетнам и Колумбия, в тежко финансово положение. 
 
Предишните два сезона неблагоприятните метеорологични условия не позволиха на Бразилия да прибере голяма реколта,но през 2000-2001 г. времето бе изключително благоприятно и независимо че ниските международни цени на черните зърна не насърчаваха фермерите да отделят достатъчно внимание на плантациите, узряването на реколтата бе изключително успешно и производството достигна 33 млн. 60-килограмови торби вместо очакваните по-рано 27 млн. т. През 2001-2002 г. реколтата се оценява на 33.7 млн. торби, в резултат на което Бразилия ще има експортен излишък от 24 млн. торби спрямо 19.68 млн. торби предишния сезон. В случай че прогнозите за добивите през стопанската 2002-2003 година се сбъднат, страната ще прибере още по-голяма реколта - 40 млн. торби, най-високия обем от 14 години насам. Това ще създаде допълнителни проблеми на бразилските производители, тъй като 
 
СВЕТОВНОТО ПРОИЗВОДСТВО ЩЕ НАДВИШАВА ПОТРЕБЛЕНИЕТО 
Според американското министерство на земеделието световните добиви ще достигнат през новия сезон 115.8 млн. торби. Бразилските анализатори очакват още по-голям ръст - до 120 млн. торби, докато потреблението ще остане на 108 млн. торби. Това означава, че запасите ще продължат да нарастват и да оказват натиск върху цените, достигнали през 2001 г. отчайващо ниски равнища. Едва догодина, когато най-ефективните производители планират силно да ограничат добивите, запасите ще започнат да намаляват, което може да доведе до известно стабилизиране на цените. Други анализатори не са така оптимистично настроени и прогнозират периодът на ниски цени да продължи поне още 5 години. Факт е обаче, че масово фермерите се отказват от отглеждането на кафе и се насочват към по-рентабилни в момента култури - зърното и маслодайните култури. Ръководителите на кафеения сектор на Бразилия вече обмислят 
 
НОВА СХЕМА ЗА ОГРАНИЧАВАНЕ НА ПРЕДЛАГАНЕТО 
през 2002 г., тъй като огромната реколта задълбочава проблемите в сектора и води до нарастване на и без това големите запаси. Правителството предлага да финансира 70% от стойността на задържаната реколта. Местните производители обаче продължават да се опасяват, че този план също ще бъде сполетян от съдбата на предишния, окачествяван като пълна катастрофа. В рамките на глобално съгласувано усилие да се подкрепят цените през миналата година правителството принуди местните производители да задържат от пазара 2 млн. торби. Част от фермерите се оплакват, че сега трябва да продават реколтата под производствените й разходи. Анализаторите обаче гледат на плана по-позитивно, тъй като производителите ще могат да се присъединят към него доброволно, а не да бъдат принудени да трупат запаси, както се случи миналата година. 
 
ВЪЗМОЖНО Е ВИЕТНАМ СЪЩО ДА ПРИБЕРЕ ГОЛЯМА РЕКОЛТА 
Независимо от рекордно ниските цени на кафето вторият по големина производител на черни зърна в света - Виетнам, отчете рекордно високо равнище на производството и износа през 2000-2001 г. Вътрешните и експортни цени достигнаха най-ниските си нива от 15 г. насам. Като резултат виетнамският сектор и особено фермерите от основния производителен район - Централното плато, се борят за своето финансово оцеляване. 
Анализаторите отбелязват, че трудно може да се направи точна оценка за виетнамското производство. Според официалните данни на министерството на земеделието добивите през 2000-2001 г. възлизат на 700 хил. т /11 666 млн. торби/, Виетнамската асоциация на производителите на кафе и какао оцени реколтата на 750 хил. т /12.5 млн. торби/, а според външни анализатори тя в действителност варира между 880 хил. т и 920 хил. т. Някои анализатори са на мнение, че през новия сезон обемът на добивите ще бъде същият като миналогодишния. В резултат на рекордно ниските цени фермерите изоставиха част от непродуктивните дървета, а в някои райони не прибраха зърната от плантациите. Независимо от плановете на правителството да бъдат изоставени до 100 хил. ха с кафеени насаждения анализатори смятат, че в действителност фермерите са прибрали значителна част от тези площи. 
