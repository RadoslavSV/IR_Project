БТК и "Булгартабак" влизат в специален списък за приватизация
МИРОСЛАВ ИВАНОВ ТАНЯ ДЖОНКОВА 22/1 - 20:54 ч.

   

 

Продажбата на "Булгартабак холдинг" ще стане с отделна глава в Закона за приватизация и след приватизационния контрол, която се очаква да бъде одобрена в четвъртък от правителството. Това съобщиха за "Дневник" източници от работната група, която беше натоварена да изготви варианти за успешно приключване на сделката. 

Цялата нова глава ще урежда раздържавяването на стратегически и структуроопределящи предприятия, важни за националната сигурност. Дружествата ще бъдат включени в нов специален списък за приватизация, подобен на съществуващия в момента забранителен списък, с компании, чиято продажба засега не е на дневен ред. 

В новия списък със сигурност ще влязат и "Булгартабак" и БТК. Изброените в него предприятия и самите сделки за приватизация ще се одобряват от Министерския съвет, а след това и от Народното събрание, обясниха депутати от НДСВ. 

По този начин мнозинството ще се опита да излезе от съдебния лабиринт, в който се оплетоха двете ключови за правителството сделки. В поправките на закона изрично ще бъде написано, че сегашните процедури за БТК и "Булгартабак" ще приключат по новия ред. 

Ако тази схема се окаже успешна, управляващите ще могат да разчитат, че бъдещите приватизационни процедури за други ключови предприятия ще избегнат съдбата и скандалите около двете забатачени сделки. 

Управляващите се отказаха от първоначалната си идея за раздържавяването на "Булгартабак" да бъде писан специален закон, с който парламентът да гласува, че продава тютюневия холдинг на "еди кого си за еди колко си лева". След дълги и мъчителни обсъждания този подход беше оценен като опасен прецедент в българското законодателство. 

Очакваните в петък промени в Закона за приватизацията целят главно заобикалянето на съдебния контрол. Ако сделките от новия специален списък бъдат одобрявани от Народното събрание, те няма да са обжалваеми пред Върховния административен съд (ВАС). Нищо чудно обаче самите поправки в приватизационния закон да бъдат атакувани в Конституционния съд (КС). 

Дълбоко се съмнявам, че СДС ще подкрепи такива поправки, каза пред "Дневник" представител на ръководството на синята партия. Той обаче предпочете да изчака официалното внасяне на промените, преди да коментира дали има вариант те да бъдат атакувани в КС. Юристи в БСП също се въздържаха засега да прогнозират как ще реагира тяхната партия. 

Евентуално протакане на промените в КС значително ще нагнети напрежението около сделката за "Булгартабак", тъй като нейната процедура все още е в ход. Агенцията за приватизация се съобрази с решението на ВАС и не покани "Тобако кепитъл партнърс" (собственост на "Дойче банк") да удължи валидността на офертата си, която изтече на 19 януари. По този начин в информационна зала за актуализиране на данните за финансовото състояние на "Булгартабак" ще влязат само "Росбулгартабак" и "Тобако холдинг". Към този момент кандидатът на "Дойче банк" е без валидна оферта, което според някои юристи може да се окаже фатално за по-нататъшно участие дори с промените в закона. 

Интересна подробност е, че ако поправките бъдат гласувани утре в правителството, това ще стане в отсъствието на икономическия вицепремиер Николай Василев, в чийто ресор са сделките за "Булгартабак" и БТК. Василев, който е на заседание на българо-руската комисия в Санкт Петербург, вчера каза оттам: "Има няколко варианта за решаване на проблема с "Булгартабак". Да се промени Законът за приватизация, да се променят други закони или с нов нормативен акт. Въпросът е да се намери най-елегантният вариант." 



----------------- 

Най-късно до петък двете управляващи партии и икономическият екип на правителството ще одобрят вариант за приватизацията на "Булгартабак", съобщи в сряда говорителят на кабинета Димитър Цонев. Цонев заяви, че не знае на какво решение са се спрели управляващите, но то не предвиждало отлагането на сделката или нова процедура. Говорителят на правителството призова лидера на СДС Надежда Михайлова и депутатите от ОДС, подписали жалбата до прокуратурата за сделката за БТК, да се извинят. Във вторник Върховна касационна прокуратура отмени решението си за спиране на сделката. Блокирането на процедурата беше по сигнал на ОДС за нарушения при избора на австрийската компания "Вива венчърс" за предпочетен купувач. 






