РR + РЕКЛАМА  ВЛИЗАНЕТО В ЕС ЩЕ НИ НАКАРА ДА ВЪЗПРИЕМЕМ НОВИ СТАНДАРТИ НА МИСЛЕНЕ И ПОВЕДЕНИЕ 

С ПРОФ. ЗДРАВКО РАЙКОВ РАЗГОВАРЯ МАРИЕТА КОЛЕВА  


 
 
 
 ГОСПОДИН РАЙКОВ, КАТО ПЪРВИЯ БЪЛГАРСКИ ПРОФЕСОР ПО РR КАК БИХТЕ ХАРАКТЕРИЗИРАЛИ СЪСТОЯНИЕТО НА РОДНИЯ РR ПАЗАР ПРЕЗ 2002 Г.? 
- И през 2002 г. се прояви тенденцията, която се очерта през последните няколко години - на добри професионални завоевания от водещи наши РR агенции, на утвърждаване на конкретни професионалисти и на самата професия. Български РR фирми вече са приобщени към най-реномирани световни компании. За първи път България има и свой представител в ръководните органи на международната професионална асоциация - IРRА, в лицето на моята бивша студентка, а сега изпълнителен директор на Юнайтед партнърс Мария Гергова. За мен това е категорично признание за позитивното развитие на РR у нас. 
 
НО ВЪПРОСЪТ ИМА И ДРУГА СТРАНА, СИГУРНО ЩЕ СЕ СЪГЛАСИТЕ... 
- Да, и той опира до растящия брой хора вън от нашата професионална общност, които през 2002 г. осъзнаха, че без РR няма да могат да реализират оптимално политиката, която следват. За формирането на тези нагласи несъмнено много допринася и предстоящото приемане на страната ни в Европейския съюз. Този процес изисква да възприемем нови стандарти на мислене и поведение във всяка дейност, включително и по отношение на връзките с обществеността. 
 
А АКО ПОГЛЕДНЕТЕ КРИТИЧНО НА РR ПАЗАРА ПРЕЗ ИЗМИНАЛАТА ГОДИНА, КАКВО ЩЕ ВИДИТЕ? 
- Безспорните успехи, завоювани от отделни РR специалисти и агенции, не отменят факта, че една значителна част от подвизаващите се на родния РR пазар са по-скоро лоши имитатори, отколкото добри професионалисти. Изминалата година показа, че ако сравнително лесно е да се установят контакти с медиите и да се промоцира определена фирма на пазара, то съвсем различно е да се атакуват стереотипи и изградени отношения. Това ярко пролича, когато трябваше да се реализират РR програми, засягащи коренни жизнени интереси - например чрез здравната или пенсионната реформа. 
 
ИМАМ ЧУВСТВОТО, ЧЕ ВИЕ - ИЗСЛЕДОВАТЕЛИТЕ ПО РR, СТОИТЕ ДОСТА ВСТРАНИ ОТ ТЕЗИ ПРОБЛЕМИ... 
- И през 2002 г. у нас отново се потвърди истината, установена отдавна в световната практика - винаги когато става дума за дълбоки промени в нагласите на хората, не може да се мине без сериозната теория. За мен пълната липса на сътрудничество между теоретиците, работещи в областта на РR у нас, и практиците, голямата част от които са без необходимото специализирано образование, осигури провала на редица сериозни проекти през миналата година. Отсъствието на този синхрон, ще гарантира подобни резултати и през 2003 г. Вина за това състояние носят не само практиците, но и теоретиците. 
Като имам предвид събитията, които предстоят в близките години, мисля, че е дошло времето изследователи и практици да потърсят съвместно отговорите на проблемите, пред които вече е изправена родната РR общност. А те никак не са малко. 
 
КОИ СА НАЙ-ОСНОВНИТЕ ОТ ТЯХ? 
- Все още невисоко равнище на професионалната компетентност, не се прилагат международните стандарти за качество, липсва измерване на резултатите, налице е масово непознаване и неспазване на етичните кодекси в работата, не се работи оптимално за образоване на клиентите, за повечето от които РR все още е тъждествено на рекламата понятие и др. 
 
КОИ СПОРЕД ВАС СА ПРИОРИТЕТИТЕ ПРЕД ПРОФЕСИОНАЛНАТА РR ОБЩНОСТ ПРЕЗ 2003 Г.? 
- Убеден съм, че РR ще изяви безспорните си качества на ефективна социална технология, ако помага на цялото ни общество да разрешава стоящите пред него проблеми. За мен един от най-важните сред тях е свързан с предстоящото влизане на страната ни в Европейския съюз. Това ще създаде не само нови възможности за работа в една съвременна, отворена и силно конкурентна среда, но ще постави и твърде високи изисквания пред всички нас като производители. Един нов пазар от 350 млн. души очаква нашите стоки и услуги, но за да отговарят те на неговите стандарти, трябва да бъдат произведени от мотивирани и работещи по изискванията на ХХI век хора. В тяхното "производство" аз виждам една от главните задачи на родния РR през новата година. 
Не по-малко значима е и работата на пиармените за осъзнаване от българския бизнес на неговата социална отговорност. Една необходимост, която доста точно формулира още Хенри Форд преди повече от осем десетилетия. Бизнесът днес трябва да отчита по-пълно обществените интереси, да формулира и следва свои етични кодекси, да се съобразява с културни и екологични приоритети, постоянно да демонстрира устойчиво отговорно поведение. Тези изисквания тепърва ще нарастват, защото очакванията и към българския бизнес в Европа са преди всичко той да бъде добър корпоративен гражданин, а не егоистично ориентиран единствено към финансови резултати. Той трябва да предотвратява всевъзможни конфликти и кризи, да създава мотивирани публики и да ползва добавената стойност на добрата репутация. Социалноотговорното поведение на бизнеса се превръща и в неограничаван с нищо резерв за максимализиране на неговите печалби. 
 
А КАКВИ СА ВАШИТЕ ЛИЧНИ ПЛАНОВЕ ЗА НОВАТА 2003 Г.? 
- Подготвям за печат книга, която ще въведе неспециализирания читател в света на РR. Надявам се с нея да допринеса както за опознаване на възможностите на тази удивителна социална технология от нови публики, така и за увеличаване на клиентите, които ще потърсят РR услуги. Същевременно работя и върху друга книга - "РR: теория и практика", която е предназначена за специалисти по връзки с обществеността. 
