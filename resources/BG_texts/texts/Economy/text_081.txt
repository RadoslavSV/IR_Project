ВСЯКО решение на конфликта с Ирак - дали с военни, или с мирни средства, ще доведе до по-добри условия за връщане на нашия дълг, коментира вчера финансовият министър Милен Велчев. Във всеки случай шансовете ще се подобрят в сравнение с днешната ситуация и евентуалният процент от дълга, който ще получим, ще се повиши. Разбира се, не бива да се заблуждаваме - едва ли някога ще получим дълга си в пълен размер, но колкото повече и колкото по-скоро, толкова по-добре, каза министърът. Велчев не е чувал за поставяне на условия за подкрепа и участие в евентуална военна операция, чрез което да се подобрят шансовете ни за връщането на иракския дълг. Евентуална война в Ирак няма да се отрази добре на българската икономика, ще се отрази добре обаче разрешаването на конфликта и по-добре това да стане с мирни средства, обяви министърът. Една война ще има леко негативно влияние върху икономическия растеж, но несъществено. 
Поевтиняването на долара има по-скоро положителен ефект върху бюджета, върху икономиката обаче този ефект е по-скоро отрицателен, макар и несъществено. Върху дълга обезценката на щатската валута определено се отразява положително, защото повече от половината от външния ни дълг продължава да бъде в долари. Докато икономиката ни и съответно бюджетните приходи и възможността да обсъждаме този дълг са в евро. Така че когато доларът поевтинява, то и съотношението между дълга и бюджетните постъпления също намалява. Валутните курсове се колебаят всеки ден - един ден губим, друг печелим. Важно е да следваме стратегията, която сме очертали - да увеличим дела на дълга, който е в евро, и да увеличим дела на дълга с фиксирани лихви. Това направихме чрез двете сделки. 
Тезата, че България има шанс да върне дълга си от Ирак при смяна на режима на Саддам Хюсеин, бе заявена и от външния министър Соломон Паси. Според заместника му Любомир Иванов САЩ смятат, че България е една от страните, които ще получат дълга си от Ирак. Това условие било поставено още в самото начало на сондажите на Вашингтон за евентуалната готовност на България да допринесе за силови действия срещу режима в Ирак, ако се наложи. Той посочи, че е започнала дискусия по двата аспекта, които са от пряк материален интерес за нашата страна - връщането на дълга и следвоенното възстановяване на Ирак, и че сме получавали само позитивни отговори по тези въпроси. Никой не може да каже каква точно ще бъде ситуацията след развръзката, не са ясни например петролният добив и капацитетът на Ирак да плаща. САЩ обаче са позитивно настроени и смятат, че ние ще бъдем една от водещите страни като получател на дълга от Ирак, каза зам.-министърът. 
Около 1.2 млрд. USD е бил борчът на Ирак към България през 1990 г., съобщи бившият президент Желю Желев. Като кандидатка да си го върне страната ни бе поставена на 60-о място. Междувременно дългът нарасна на 1.7 млрд. USD. 
 
СЦЕНАРИЙ ЗА ВОЙНА 
Финансовото министерство е разработило сценарий за отражението на тримесечен военен конфликт в Ирак, съобщи неотдавна финансовият министър Милен Велчев. При цена на нефта 40 USD на барел основният ефект ще падне върху инфлацията, която ще се повиши с 1.4 и ще достигне 5.4% в края на годината. Растежът на БВП вместо прогнозираните 4.8% се очаква да бъде 4.6%. Въпреки това се очаква номинален растеж на БВП от 35.3 на 35.4 млрд. лв. и според сценария не се очаква намаление на приходите в бюджета.
