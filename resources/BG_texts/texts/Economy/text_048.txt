ПЕРСПЕКТИВИТЕ ПРЕД СВЕТОВНАТА ИКОНОМИКА ЩЕ СЕ ВЛОШАТ ЗАРАДИ ПОЛИТИЧЕСКАТА НЕКОМПЕТЕНТНОСТ 

ПО ЕСОNОМISТ  


 
ОСВЕН ако не сме много големи каръци, 2003 г. ще бъде много по-добра за световната икономика. Световният растеж през 2002 г. бе слаб и неравномерен. Той ще се усили през тази година - световното производство се очаква да се повиши с 4% спрямо 3% през 2002 г. Разбира се, това не е някакъв рекорд, но все пак е повод за радост. 
 
ДОБРИТЕ НОВИНИ СА, ЧЕ МАХМУРЛУКЪТ ОТ СПУКВАНЕТО НА ВИСОКОТЕХНОЛОГИЧНИЯ БАЛОН ОТ КРАЯ НА 90-ТЕ ГОДИНИ БЕ ПО-СЛАБ ОТ ОЧАКВАНОТО. 
 Спомнете си, че икономическото забавяне в САЩ не може да се класифицира като рецесия. Това е забележително, като се има предвид предшестващият технологичен бум. 
От друга страна, вярно е, че много правителства трябва да дадат обяснение. Ако те не бяха забъркали такава каша през последните 12 месеца, изгледите за 2003 г. щяха да са далеч по-розови. 
По едно време изглеждаше, че САЩ ще се изправят на крака като по чудо. Икономиката се съвзе през първото тримесечие на 2002 г., но точно тогава растежът се забави. Инвеститорите пострадаха от втора вълна на спад на акциите. Безкрайната поредица от счетоводни корпоративни скандали все още тревожи съня на инвеститорите. Бизнесдоверието се срина, а печалбите се възстановяват много бавно. 
И все пак световната икономика бавно ще тръгне нагоре, подкрепена от неуморните американски потребители, от нетипично агресивното рязко успокояване на американската фискална политика и от ниските лихви на Управлението за федерален резерв. Инвестициите остават неясни. Това трябва да се промени и вероятно ще стане, когато темповете на съживяване се засилят през годината. 
 
ГОЛЕМИЯТ ПРОБЛЕМ ЗА СВЕТОВНАТА ИКОНОМИКА НЕ Е ТОЛКОВА КАКВО СЕ СЛУЧВА В САЩ, А ПО-СКОРО ТОВА, КОЕТО НЕ СЕ СЛУЧВА В ЯПОНИЯ И ЕВРОПА. 
 В Америка това не се разбира. Там фискалната политика на администрацията на Буш е много критикувана, а нарастващият бюджетен дефицит е сурово осъждан. И всеки иска по-смели действия при реформите на корпоративното управление. Да, вярно е, че данъчните съкращения и увеличаването на разходите можеха да са по-добре обмислени, за да подпомогнат по най-добрия начин икономиката. Най-важното е, че цялостното успокояване на фискалната политика бе точно това, от което се нуждаеше Америка, и точно това, което получи /по-скоро заради късмета си, а не заради правилна преценка/. Що се отнася до скандалите, най-доброто лекарство за корпоративните неволи е по-голям скептицизъм и контрол от страна на самите инвеститори, а не на регулаторните органи. 
Най-голямата опасност за световната икономика идва от друго място. Заради бавния растеж в САЩ останалите водещи икономики трябва да поемат щафетата. Те не правят това. И е ясно къде е причината за това, не е нужно да си Нобелов лауреат, за за го разбереш, а само да имаш основни икономически познания. Европа и Япония се нуждаят точно от същото нещо, каквото и САЩ: успокояване на фискалната и монетарната политика. Защо това не се случва? 
В Япония може и да се заблудите, че вече се е случило. Лихвените проценти бяха намалени почти до нула, а правителството продължава да трупа големи дефицити. Както предполагате, фискалната и монетарната политика направиха това, което можаха. Но основният проблем на дългите години на икономическа стагнация в Япония е фактът, че правителството и централната банка бяха в постоянен конфликт. Когато някой от тях предприемеше действия, той го правеше толкова нерешително и без съдействието на другия. Без съмнения японската банкова система има огромна нужда от реформи и докато този проблем не се разреши, икономическият растеж на страната ще е по-слаб от необходимото. 
Липсата на такива реформи, които наистина са политическо предизвикателство за тесногръда система като японската, не прави безсмислени ортодоксалните макроикономически мерки. Монетаризираните от централната банка фискални дефицити /печатане на пари/ може да повишат търсенето със или без банкова реформа. Но министерството на финансите действа плахо, а централната банка обикновено отказва съдействие. Често през последното десетилетие тя неутрализираше собствените си ниски лихвени проценти с "изравнително ръководство" към банките за отпускането на кредити. Политическият курс в Япония през последните десет години щеше да бъде по-разбираем, ако всъщност японските власти имаха за цел да задържат икономиката в упадък. Все още изглежда, че такова е намерението им и през 2003 г. 
Политиката на Европейския съюз не е толкова безумна, но трудно може да бъде наречена ясна. Монетарната политика е спъвана от оперативните процедури на Европейската централна банка, а фискалната политика - от странно наречения Пакт за стабилност и растеж на страните от еврозоната. И двете се нуждаят от спешно внимание. ЕЦБ трябва да приеме по-малко амбициозна инфлационна цел от около 2.5%, а не сегашната от 1%, за да има повече възможност за маневри в ЕС, който е пред голямо разширяване. А Пактът за стабилност и растеж, който може да се нарече пакт на глупостта, трябва да се премахне. Всяка политика, която задължава страна с бюджетен дефицит от едва 3% от БВП да повишава данъците и да намали разходите по време на рецесия, какъвто е случаят на пакта с Германия, не е само една лоша шега. Очаквайте позорния му край. 
 
Никой няма да загуби парите си, ако през 2003 г. заложи на неспособността на Япония и ЕС да поправят политиката си, която и без това си е развалена. Но за известно време изглеждаше, че селскостопанската политика на ЕС може да бъде радикално реформирана през 2003 г. Това щеше много да подпомогне световната икономика и по-бедните държави. Още по-важен е фактът, че тя щеше да даде тласък на сегашния кръг от търговски преговори /които зависят от напредъка в реформите на селскостопанската търговия/. Все пак по-свободната търговия прави света по-богат. Но това не стана! Предложените реформи в ЕС бяха отложени по настояване на Франция. Това е срамно! Още една възможност за ускоряване на растежа през 2003 г. ще бъде пропиляна. Състоянието на световната икономика се подобрява, но не благодарение на нейните лидери. 
