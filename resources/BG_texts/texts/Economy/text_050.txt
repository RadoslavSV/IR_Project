КРОНОШПАН е водещ европейски производител на плочи от дървесни частици и световен лидер в производството на ламинирани паркети. Групата Кроношпан е с над 100-годишна история. Тя притежава 22 завода в 12 страни и годишният й оборот надхвърля 2 млрд. ЕUR. За една година фамилията Кроношпан усвоява над 9 млн. тона дървесина и произвежда 7 млн. куб. м дървесни плоскости. Компанията стъпи на българския пазар през 1997 г. Бургаското предприятие, собственост 100% на Кроношпан, предлага богата гама декори, стоки за вътрешно обзавеждане, суровини за мебелната промишленост, ламинирани плочи, плотове за кухни, ламперии, кантове, первази, детайли за мебелната промишленост. 
Основната част от продукцията на предприятието е 2/3 предназначена за износ. Оборотът на фирмата през последните години е нараствал между 30-50% годишно благодарение на увеличеното натоварване на капацитета и на новата инвестиция с национално значение, която надхвърля 50 млн. ЕUR. Технологичната дървесина е основна суровина на фирмата. Част от енергийните нужди се покриват от изгарянето на дървесни отпадъци и така се опазва околната среда. Капацитетът на предприятието позволява преработването на 300 хил. куб. м дървесина. Заводът купува дървесина от цялата страна - предимно от Източна България, но се налага да се правят поръчки и от Родопите, и от Благоевградско. Друга възможност за изход от трудното положение за доставка на суровина е да се намират организирани доставчици, които могат да посрещнат увеличеното търсене. От Кроношпан им съдействат логистично, като наемат високопроходима техника, плащат премия при изпълнение на срочни договори и предлагат ноу-хау. От бургаското предприятие смятат, че вносът на дървесина не е алтернатива в дългосрочен план, тъй като заводът е създаден, за да произвежда продукти от родна суровина. Необходимо е разбиране от страна на държавата. Логично е вместо да се изнася, технологичната дървесина да се преработва в България и от това приходите за бюджета ще са неколкократно по-високи, а заедно с това ще се насърчи заетостта. В Северна Гърция, за да се насърчат инвестициите, включително в дървообработващата промишленост, се предлагат преференции - до 40% от общата стойност на инвестиционния проект е от субсидии. И така преработвателните фирми в България са принудени да се конкурират със субсидирани фирми зад граница, които изкупуват българската суровина. Примерно при остър недостиг на суровина за бургаското предприятие през миналата година от страната са изнесени 200 хил. куб. м технологична дървесина. Приходите от експорта не надвишават 3 млн. лв. Ако това количество остане в страната и се преработи, в държавната хазна ще влязат 40 млн. лв. Увеличаването на пазарния дял на Кроношпан има благоприятен ефект върху няколко взаимносвързани индустрии. С качествената си продукция бургаският завод промени облика на хартиената промишленост и тази за плочести изделия, наложи качество и модернизира българското производство на дървесни плоскости. 
