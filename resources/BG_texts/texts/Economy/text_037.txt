СЛУЧАЯТ МОЖЕ ДА ИМА САМО ПОЛИТИЧЕСКО РЕШЕНИЕ 

ЕКИП НА В. ПАРИ  

НЯМА никакъв проблем търговската марка на Кинтекс ЕАД да бъде пререгистрирана, за да не може частното лице - притежател на марката, да се облагодетелства. Така коментира зам.-министърът на икономиката Калоян Нинов публикацията на в. ПАРИ, че Александър Йосифов Александров е притежател на марката на оръжейната ни компания. Според него някой е проспал регистрацията на марката, а юристи на Кинтекс вече проверявали сигнала на в. ПАРИ. 
Зам. генералният директор на Кинтекс Людмил Богданов коментира пред в. ПАРИ, че търговската марка не е предмет на ползване от нашата фирма, защото не продаваме собствена продукция. От Кинтекс не са длъжни да правят регистрация на марката си, защото има международни конвенции за защита на индустриалната собственост. Кинтекс има фирмена регистрация,заяви Богданов. По българското законодателство те не са длъжни да регистрират марката си, а това има смисъл, ако Кинтекс престане да съществува и други фирми искат да се възползват от името. 
 След като се докажело пред Патентното ведомство, че марката е със статут на общоизвестност и че Кинтекс работи под тази марка, няма да има трудности да се направи пререгистрация, смята Нинов. 
Оптимизмът на зам.-министъра беше попарен от Владимир Йосифов, директор на отдел Политика и инфраструктурни услуги в Световната организация за интелектуална собственост в Женева. Той заяви, че 
 
СОБСТВЕНИКЪТ НА ТЪРГОВСКАТА МАРКА НА КИНТЕКС ВЕРОЯТНО СЕГА ЧАКА СДЕЛКАТА ЗА ПРИВАТИЗАЦИЯ И ЩЕ ПОСТАВИ УСЛОВИЯ НА КУПУВАЧА - ПЪРВО ПЛАТЕТЕ НА МЕН, А ПОСЛЕ НА ДЪРЖАВАТА 
 
Ако до края на годината от Кинтекс не са обжалвали регистрацията на марката /което вероятно са пропуснали/, с влизането на новия закон може да пият една студена вода. В този случай марката на Кинтекс може да се защити само с политическо решение. 
От пресцентъра на Министерството на икономиката не пожелаха да коментират, тъй като ставало въпрос за отделно дружество, пък било то и под собствената му шапка. Кинтекс е 100% държавно и се подготвя за приватизация. 
Информацията, че търговската марка на Кинтекс е регистрирана като собственост на частно лице, изненада Агенцията за приватизация. Оттам не пожелаха да коментират как това би се отразило върху предстоящата сделка и дали може да я блокира. В момента фирма оценител изготвя информационния мeморандум. На този етап нямаме официално потвърждение за собствеността на марката, казаха от АП. Информация от медиите не е достатъчно основание да се коментира по същество или да се предприемат ответни действия. Проверки ще има, в АП постъпват данни за дружеството от самия Кинтекс и от други институции. Всичко ще бъде анализирано допълнително, обещаха от АП. 
