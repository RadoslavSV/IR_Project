ВИСОКАТА КВАЛИФИКАЦИЯ И НИСКИТЕ РАЗХОДИ ЗА ТРУД НИ ПРАВЯТ ПРЕДПОЧИТАНИ ПАРТНЬОРИ 

БОЖИДАРКА ВОЙНСКА  


ИЗНОСЪТ на текстил и облекло от Германия през 2001 г. се понижи с 3% до 19.5 млрд. ЕUR, а вносът на тези продукти - с 6% до 30 млрд. ЕUR. Отрицателното влияние върху външната търговия на Германия с тези стоки естествено бе утежнено от забавения растеж на глобалната икономика. През второто полугодие на 2001 г. търсенето на вътрешния пазар се понижи и се отрази върху вноса на германските стоки от страните от Западна Европа, който намаля с 15%. Понижи се с 5% и вносът на текстил и облекло за Германия от азиатските страни доставчици. В такива пазарни условия продължи да расте значението на страните от Централна и Източна Европа /ЦИЕ/ като важни партньори в търговията с тези стоки. По-специално Полша увеличи доставките за Германия с 2, Румъния - с 11, Словакия - с 13, а България - с 29%. 
Основни пазари за германската текстилна продукция остават страните от Европейския съюз, макар че вносът им от Германия се понижи с 8% до 10.4 млрд. ЕUR. Същевременно с 5% до 6.6 млрд. ЕUR нараснаха доставките за другите европейски страни и по-специално за страните от ЦИЕ. Растежът на износа от Германия за Румъния достигна 6%, за Чешката република - 6.5%, за Словакия - 14%, а за Русия - 39%. 
 
ГЕРМАНИЯ ИЗНАСЯ ГЛАВНО ТЪКАНИ ЗА ИШЛЕМЕ 
В структурата на германския износ преобладават тъканите, изнасяни главно по схемата на операциите за изработка на шивашки изделия на ишлеме. Износът на тъкани в германския експорт на текстил и облекло за България и Румъния се падат по 76, 70 за Украйна и 64% за Полша, като по-голямата част от този износ се връща обратно във вид на готово облекло и продукция за износ от Германия. На руския пазар Германия доставя предимно готови изделия - главно облекло, а делът на тъканите възлиза на едва 25%. Това е износът на германски текстилни и шивашки фирми, които произвеждат в Русия изделия на ишлеме, но в значително по-малък обем, отколкото в страните от ЦИЕ. 
Трябва да се отбележи, че растежът на износа на облекло за Русия от страните от ЕС, включително Германия, нарасна значително през последните две години. По данни на Еurotex от Брюксел общият обем на износа на облекло от ЕС през 2001 г. се увеличи спрямо 2000 г. с 42% до около 860 млн. ЕUR в абсолютна стойност. През периода от януари до май 2002 г.той бе с 2.9 пъти по-голям в сравнение със същия период на 2001 г. и възлезе на близо 966 млн. ЕUR, като доставките от Германия за Русия нараснаха с близо 2.2 пъти до 251.5 млн. ЕUR. 
През последните години Румъния и особено България станаха особено привлекателни за инвеститорите за започване на производство или за покупки на текстил и облекло за германските текстилни и шивашки, както и за търговските фирми. Тези две страни в момента влизат сред районите, където може да се произвежда евтино облекло, като благодарение на близките си отношения с Германия България има безспорно предимство пред азиатските конкуренти и пред Румъния. Непрекъснато се увеличава броят на германските шивашки фирми, които пребазират в тези страни производството си, създават собствени предприятия или използват местни фирми, способни да предлагат продукция под свои собствени марки. 
По данни на германското списание Тextil-Wirtschaft себестойността на работната сила в Полша, Унгария и Чехия, които са кандидатки за встъпване в ЕС, непрекъснато нараства. Затова германските текстилни и шивашки фирми и дори вносителите започнаха да увеличават поръчките за изработването на текстил и облекло в Румъния, а напоследък все повече и в България. Те имат предвид, че шивашката и текстилната промишленост на тези страни има по-ниски разходи за работна сила, отколкото в Полша и Румъния. По прогнозите на германската консултантска компанията Seco Sector Сonsulting най-много след 5 години Румъния ще замести Полша като водещ в момента производител за Германия на облекло на ишлеме. През 2001 г. вносът на облекло в Германия от Румъния се увеличи с близо 9% до 889 млн. ЕUR, докато растежът на вноса от Полша бе едва 0.6%до 969 млн. ЕUR. 
По данни на Seco равнището на заплащането на труда в Румъния за производството на облекло се движи от 180-220 ЕUR месечно на границата с Унгария, или 0.09 ЕUR/минута, до 130-160 ЕUR месечно, или 0.06 ЕUR/минута, на изток край границата с Молдова, но качеството се понижава обратнопропорционално, а транспортните разходи до Германия са с една четвърт по-високи и отнемат няколко дни повече. 
 
БЪЛГАРИЯ - ВИСОКО КАЧЕСТВО ПРИ НИСКИ РАЗХОДИ ЗА ТРУД 
Разходите за труд и други производствени вложения в шивашката промишленост на България са с около 30% по-ниски, отколкото в Румъния. Местните големи предприятия от района на Плевен, Пловдив и Русе модернизираха машинния парк, повишиха квалификацията на персонала, създадоха гъвкава организационна структура и предлагат висококачествена продукция. България има особено силни позиции в производството на облекло за спорт и свободно време и трикотаж. 
 
ДОБРИЯТ ИНВЕСТИЦИОНЕН КЛИМАТ ПРИВЛИЧА ГОЛЕМИТЕ МАРКИ 
Благоприятният инвестиционен климат привлече от 1994 г. големи германски предприятия, като Sanetta Тextilwerke Gebrueder Аmmann GmbН и др., които имат и филиали в Румъния.Инвестиционната дейност на тези фирми в Румъния и България се подкрепя чрез програмите за съдействие на германското правителство и на Дружеството за техническо сътрудничество. 
Германия е най-големият пазар за облекло както за България, така и за Румъния. През 2000 г. Румъния изнесе 35%от целия експортен обем на облекло за Германия, а България -39%. През 2001 г. износът за Германия от Румъния се увеличи с близо 9%, а от България - с близо 32%. 
Ниските разходи, традициите в сътрудничеството, но също и краткото време за изработване на изделията - максимум три седмици от доставката на материалите до предаването на готовите изделия, привличат и големи компании за пребазиране на производството им на висококачествени изделия. Фирмите Еscada, Вoss и Gardeur преместиха частично производството си на облекло в страните от Югоизточна Европа. По данни на Вoss в момента 30% от нейното производство на облекло са в страни от Източна Европа, като изпълнението на трудоемки ръчни операции се предоставя на малки предприятия, например в Западна България. Gardeur и други известни германски шивашки фирми дори създадоха смесени предприятия с български и румънски производители. 
