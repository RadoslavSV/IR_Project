ВОЙНАТА ЕДВА ЛИ ЩЕ Е ПАНАЦЕЯ ЗА ИНВЕСТИТОРИТЕ 

МАРИЯ КРАСИМИРОВА  


ПОТРЕБЛЕНИЕТО на иракски петрол в САЩ нарасна през януари с 24%. Този факт някак не се вписва в уверенията на администрацията на Буш, че евентуална война срещу Багдад няма да е насочена към петролните му богатства. Има някаква ирония в това, че зависимостта ни от иракския нефт нараства точно когато се готвим да нападнем страната, отбелязва Бил О'Грейди от брокерската къща А. G. Еdwards в Сейнт Луис. 
 
През миналия месец американските компании тихомълком се опитаха да компенсират спадналите доставки от Венецуела /четвъртия по големина износител за САЩ/ с иракски нефт. Според оценки на източници от бранша Щатите са купували средно по 1.15 млн. б/д петрол от своя враг, което е около 13% от общия внос на суровината и горе-долу съответства на дела на Венецуела. В сравнение с декември беше отчетен ръст от близо 1 млн. б/д. 
 
В ДЕЙСТВИТЕЛНОСТ ПОКУПКИТЕ СЕ ОСЪЩЕСТВЯВАТ ЧРЕЗ ПОСРЕДНИЧЕСКИ ФИРМИ 
тъй като Багдад отказа да продава директно петрол на американски и британски компании. От декември 1996 г. нефт се изнася от близкоизточната страна в рамките на хуманитарната програма на ООН петрол срещу храни, която е изключение от санкциите, наложени след войната в Персийския залив през 1990-1991 г. Страната има капацитет да доставя на международния пазар по 2.2 млн. б дневно, но в края на 2001 г. правителството наложи незаконна допълнителна такса и доставките силно намаляха. Едва през септември м. г. таксата беше отменена, но Багдад допусна само европейски компании да сключват преки договори. Въпреки това след стачката във Венецуела делът на САЩ в иракския износ нарасна за два месеца от 58 на 67%. За сравнение европейските рафинерии купиха 26% от иракския нефт през януари, или 449 хил. б/д, а азиатските потребители - 7%, или 68 хил. б/д. 
Саудитска Арабия също напъна мускули, за да гарантира енергийната сигурност на един от най-големите си икономически партньори, но притокът на петрол в САЩ се оказа толкова силно разстроен, че в началото на февруари запасите в складовете спаднаха до най-ниското си равнище от 1975 г. 
 
ДАЛИ НЕ Е ЗАРАДИ НЕФТА 
Бушовата администрация трескаво отхвърля обвиненията на Багдад и на своите критици, че войната срещу Ирак няма да е насочена към установяване на дългосрочен контрол върху петролните запаси, вторите по големина в света след тези на Саудитска Арабия. Въпреки това стана ясно, че американските спецчасти имат план в първите часове на войната приоритетно да осигурят защита на по-големите петролни кладенци. Появиха се и съобщения в пресата, че някои американски компании са провели разговори в Белия дом относно бъдещето на петролния сектор на Ирак, както и експертни анализи, че нефтът на Саддам Хюсеин ще може да покрие вноса в САЩ през следващите 100 години. 
 
ВЕЧЕ СЕ РАЗПРЕДЕЛЯТ ПЕТРОЛНИТЕ АКТИВИ 
По информация на агенция Ройтерс очаква се нефтеният сектор след свалянето на Саддам от власт да продължи да се надзирава от хуманитарната програма на ООН и постъпленията от него да се разпределят по аналогична на сегашната схема - 72% за хуманитарни доставки за иракския народ, 25% за репарации от войната в Залива и останалото количество за финансиране на административните разходи на ООН, включително оръжейните проверки на ООН. 
 
ИМА ТРИ СЦЕНАРИЯ ЗА ИРАК 
Консултанти от петролния сектор виждат три възможни варианта за развоя на събитията след войната - на мястото на Саддам Хюсеин да застане проамерикански диктатор; да се създаде крехка коалиция между регионалните фракции с подкрепата на американската войска или да настъпи териториална дезинтеграция, последвана от гражданска война. 
Първият изход ще бъде най-удачен за чуждестранните инвеститори, тъй като ще осигури силен лидер, който да контролира петролните богатства и да подписва сделки. Проблемът е, че Саддам за разлика от колегите си в Кувейт и Саудитска Арабия вече е сключил с големи международни компании договори за разработване на петролните залежи на стойност около 20 млрд. USD. Досега обаче санкциите на ООН не позволиха на партньорите от Европа и Азия да се заемат с тяхното изпълнение. Бъдещото иракско правителство вероятно ще се изправи пред продължителна законова битка, ако се опита да отмени тези договори и да проправи път на американските инвестиции. 
Сценарият за коалиционно управление едва ли ще продължи дълго, тъй като дълбоките различия в многоетническата държава предполагат развитието на следващ конфликт. 
Тогава пред инвеститорите остава третият, най-лошият сценарий за дезинтеграция и гражданска война. Изводът от трите сценария е, че вероятно на Ирак ще му трябва много повече време, отколкото хората предполагат, за да се възстанови от войната, прогнозира проф. Пол Стивънс от британския университет Дънди. 
