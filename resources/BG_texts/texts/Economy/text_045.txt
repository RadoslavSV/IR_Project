СТАРТЪТ НА ГОЛЕМИТЕ ИНФРАСТРУКТУРНИ ПРОЕКТИ МОЖЕ ДА СЪЖИВИ БРАНША 

ИНЖ. ИЛИЯ КЕЛЕШЕВ, ПРЕДСЕДАТЕЛ НА БРАНШОВАТА КАМАРА ПО МАШИНОСТРОЕНЕ  


 
ДО ИЗЛИЗАНЕТО на официалните данни за 2002 г. ще минат месеци, но картината на състоянието в машиностроенето е ясна. За съществен напредък в производството не може да се говори, но то продължи да съществува основно с многото усилия на мениджърите и на персонала на фирмите. Очертава се като цяло то да покаже ръст около 4% спрямо 2001 г., който не е достатъчен, тъй като за много от фирмите, в т. ч. и за цели браншове на машиностроенето, продължава да е на границата на санитарен минимум. 
Изминалата година беше тежка. Като цяло бизнесобстановката в страната не се промени към по-добро с изключение на наченките на промяна в отношението на банки в областта на кредитирането. По данни на НСИ за девет-месечието на 2002 г. приходите от продажби в машиностроенето съставляват 9.6% от приходите от продажби от промишленото производство и той е по-голям от този за деветмесечието на 2001 г. - 9.1%. Увеличението на относителния дял и на приходите от продажби като цяло е главно в резултат увеличаване на продажбите в два от браншовете на машиностроенето - производството на машини и оборудване и на метални изделия. При първия делът е 63.5% от общия обем на приходите в машиностроенето при 60.80% за същия период на 2001 г., а при втория - метални изделия - 24.2 при 23.88% за 2001 г. Увеличението в дела на горните два бранша от машиностроенето е в резултат на застрашителното намаляване обема при производството на транспортна техника. 
 
ДЕЛЪТ НА ПРОИЗВОДСТВОТО НА АВТОМОБИЛИ, РЕМАРКЕТА И ПОЛУРЕМАРКЕТА ВЕЧЕ Е 2.7% ОТ ОБЩИЯ ОБЕМ НА МАШИНОСТРОИТЕЛНАТА ПРОДУКЦИЯ ПРИ 4% ПРЕЗ 2001 Г., А НА ПРОИЗВОДСТВОТО НА ПРЕВОЗНИ СРЕДСТВА, БЕЗ АВТОМОБИЛИ - 9.6% ПРИ 11.32% ПРЕЗ 2001 Г. 
Причините за трагичното положение, в което се намира производството на транспортни средства, са основно две - бизнесобстановката в страната, отблъскваща чуждестранните инвеститори, и липсата на действена реакция от компетентните органи за своевременното решаване съдбата на структуроопределящи фирми - Чавдар АД-Ботевград и Балканкар холдинг АД. 
 
ЗА ЧЕТИРИ ГОДИНИ В ЧАВДАР СЕ СМЕНЯТ 7 СИНДИЦИ 
а Балканкар отново изпадна в несъстоятелност. Сегашното състояние на Балканкар се дължи на бездействието на икономическите екипи от всички правителства след 1989 г., деклариращи без изключение в началото добри намерения за приватизиране на холдинга и неговите дружества, чести и несполучливи кадрови рокади впоследствие, безцелно изчакване и в крайна сметка холдингът се доунищожи и доразграби. Като цяло след 1990 г. 
 
МАШИНОСТРОЕНЕТО БЕШЕ ОСТАВЕНО НА ЗАДЕН ПЛАН 
и компетентните органи не само че не му обръщаха внимание, но в определени периоди като че ли изпитваха удовлетворение, че големите машиностроителни мощности се рушат и разграбват. Това е също една от причините машиностроенето да стане неатрактивно и да отблъсква чуждестранните инвеститори. 
Постоянно намаляващият обем в производството на транспортна техника показва, че ако и през 2003 г. в България не влязат автомобилни гиганти от рода на Хюндай, германски и други европейски компании, проявили интерес към това през 2002 г., производството в този бранш ще бъде доликвидирано. Сега в страната ни реално няма машиностроителна фирма, която да е сериозен поддоставчик за големи автомобилни компании и да печели от това. В цял свят автомобилостроенето е особена грижа и на държавните институции. Последна надежда за неговото развитие сега е реалното привличане с помощта на държавата на стратегически инвеститори. Активната дейност на ръководители от Министерството на икономиката особено през второто полугодие на миналата година може би ще даде резултати. 
Продължава застоят и в производството на селскостопанска техника. На ръба на съществуването е Агротехника АД-Карлово - единственият производител на трактори. На ниско ниво се закрепва производството на инвентар и прикачна техника. Въпреки изключителната настойчивост от ръководствата на редица фирми голяма част от средствата на фонд Земеделие се изразходва за доставката на техника от чужбина. 
В тежка криза изпадна производството на хладилна техника. Въпреки несъмнено професионалния мениджмънт и нелошите технически и технологични възможности - съвременни линии за производството на изолационни елементи с озононеразрушаващи агенти, 2002 г. е от най-тежките за това производство. С много трудности оцеляват и основни производители на хладилна и климатична техника, като Фриго ХМ АД-Сливница, Брист ХМ АД-Брезник, Климат Инком ООД-София, Хебър АД-Симеоновград. Хладилното оборудване за големите търговски вериги, изградени у нас, по правило се доставя отвън. Средните по големина търговски обекти, ползващи това оборудване, които се изграждат у нас, са единици, а по-дребните търговци нямат пари. Развитието на фирмите от този бранш е неразривно свързано със стандарта на живот и наличието на средна класа в обществото, които у нас все още са в зародиш. Браншът е сред най-потърпевшите и поради това, че десета година има 
 
НЕЛЕГАЛЕН ВНОС НА ТЕХНИКА И ОКОМПЛЕКТОВКА 
под завоалирани формулировки за резервни части на смешни цени, които нито едно ръководство на митниците досега не е успяло да спре. Не се нуждае от задълбочен анализ състоянието на корабостроенето, което с изключение на Русенската корабостроителница извършва предимно ремонти. 
Задържа развитието си производството на отливки и изковки. Сред причините за задържане производството на ниво 70-75 хил. тона годишно при около 550 хил. т за 1989 г. /стомана, чугун и цветни сплави/ е свитото производство на машини и оборудване. Умишлено не давам цифри за броя на машините, произвеждани до 1989 г. и произведените през 2002 г., тъй като сравнението е плачевно, обстановката и реалностите - други, а носталгията не помага никому. Но сега поради ограниченото вътрешно потребление около 50% от отливките се изнасят, а това се отразява негативно на финансовите резултати на фирмите, тъй като около 20% от продажната им цена са разходите за транспорт. 
Отделни фирми инвестираха в нова леярска техника - Прогрес АД-Стара Загора, Мадара АД-Шумен, но обновлението не е на широк фронт и по-голямата част от произвежданите в страната отливки не са високотехнологични. С амбицията за по-големи инвестиции през 2003 г. е Чугунолеене АД-Ихтиман. Възстановява производството си закритата преди 4 г. съвременна леярна за противотежести Метал в Пловдив. Излиза от застоя, в който беше изпаднала, бившата леярна на ЗММ АД-София, сега самостоятелна фирма Леярмаш, с реална перспектива да изпълнява дългосрочни поръчки за Дженерал Електрик. Това са обаче наченки, които няма скоро да променят състоянието на леярните. Ниското заплащане и непривлекателният труд в тях отблъскват специалистите и са допълнителна пречка за тяхното бъдещо развитие. На фона на 
 
СИЛНИЯ СПАД В ПРОИЗВОДСТВОТО НА МАШИНИ 
и оборудване за хранително-вкусовата промишленост през последните години има признаци на задържане и спиране на рецесията. Благоприятно за бранша е извършеното преструктуриране на Хранинвест Хранмашкомплект АД-Стара Загора от новите собственици, създадените малки фирми след 1990 г. и разширяването производството на ПИМ-Хасково. 
По друг начин стоят нещата във фирмите, където влязоха стратегически инвеститори. Показателен в това отношение е примерът с развитието на Инструмент АД-Габрово. Заводът беше приватизиран от международно известна група Рlansee - Австрия, която инвестира около 25 млн. лв. за последните четири години, преструктурира производството, отдели в самостоятелно дружество режещите инструменти и насочи вниманието си към развитието на твърдосплавните пластини. След обединяването на Рlansee с концерна СЕRАТIZIТ - Люксембург, през септември миналата година новата групировка е водеща в производството на твърди сплави в света. Видно е, че при такъв собственик Инструмент АД-Габрово ще продължи да се развива и в бъдеще. В случая не говорим за ползата от инвестициите на зелено. Заводът на Либхер за хладилници в Пловдив и новият завод на Фесто в София не само че произвеждат продукция на високо ниво, но по веригата ангажират като поддоставчици и редица други фирми. 
 
РАСТЕЖЪТ В МАШИНОСТРОЕНЕТО ПРЕЗ 2002 Г. ИДВА ОТ ПРОИЗВОДСТВОТО НА МАШИНИ, ОБОРУДВАНЕ И МЕТАЛНИ ИЗДЕЛИЯ 
С много усилия, но вече с имиджа на сериозни производители, познати и в редица от страните от ЕС, са ЗММ АД-Сливен, ЗММ Металик АД-Пазарджик, Машстрой АД-Троян, ЗГММ АД-Перник. Започва да стъпва на краката си и ЗММ АД-София. С обновена производствена номенклатура е Унитех АД-Троян. 
 
НАРАСТВА ПРОИЗВОДСТВОТО НА ДЪРВООБРАБОТВАЩИ МАШИНИ 
В момента ЗММ Стомана АД-Силистра е един от най-големите производители на дървообработващи машини в региона на Югоизточна Европа. До 1990 г. фирмата произвеждаше стружкоотвеждащи транспортьори, възли за агрегатни машини, леярско оборудване, но ръководството извърши 100-процентно продуктово преструктуриране и усвои производството на дървообработващи машини. Изнасяйки продукцията си в страните от ЕС и Русия, през 2001 г. фирмата проби и на американския пазар. През 2002 г. произведена от ЗММ Стомана машина е определена за най-конкурентната при съответните параметри и цени от машините от този клас, продавани в САЩ. Много добре през последните две години се развива ЗММ АД-Хасково. Постоянно усъвършенства производството си "Вапцаров" АД-Плевен. Извън традиционната номенклатура, която добре се приема в чужбина, фирмата започна работа по усвояване производството и на тежки хидравлични преси, извърши преструктуриране и създаде отделно дружество за производство на турбини, работещо успешно за Дженерал електрик. Добре работят и стабилно остават на пазара редица фирми от хидравликата. Болшинството от изделията са качествени и конкурентни, изнасят се в редица страни. Развитие има в производството и пазарите на Капрони АД и М+С Хидравлик АД-Казанлък, ХЕС АД-Ямбол, Кирково ООД, Джебел ООД. Сравнително доброто състояние на фирмите е в резултат и на даденост - имаха добро оборудване, технологии и изделия, но и на добър мениджмънт. Малко преди Капрони да се приватизира, фирмата беше на ръба на фалита, а сега е отново водеща и известна в десетки страни. Много усилия, за да оцелеят и тръгнат напред, положиха ръководствата на повечето фирми, произвеждащи метални изделия: Бесттехника - Тежко машиностроене АД-Радомир, Прециз Интер холдинг АД-Иваново, Електроди - АД-Ихтиман и много други. Главно силният мениджмънт е този, който осигурява развитието на Крепежни изделия АД-Пловдив. От машиностроенето особено фирмите, произвеждащи крайна продукция машини, са били винаги експортно ориентирани. Сега 
 
ИЗНОСЪТ НА МЕТАЛООБРАБОТВАЩИ МАШИНИ Е НАД 80% 
от които над 60% за страните от ЕС, и се полагат ежедневни усилия продукцията да отговаря на европейските изисквания - внедряват се системи по ISО 9000 за фирмите, знак "СЕ" за всяка от изнасяните машини. Десетки фирми от машиностроенето изпуснаха възможността да внедрят ISО 9000 въпреки осигурените средства от Европейската комисия по проекта ФАР 2000. Същият не е стартирал още главно поради несвършената работа от некомпетентни и самонадеяни чиновници от Министерството на икономиката, отговарящи за проекта. Бавно се решават и практическите въпроси, свързани с премахване на нетарифните ограничения при износа - подготовка и международно призната акредитация на изпитвателни лаборатории по директивите от Новия подход /машинната и други/. Въпреки добрите намерения на Държавната агенция по стандартизация и метрология да привлече финансиране по ФАР, реални действия още няма. 
 
ПРЕЗ ПОСЛЕДНИТЕ МЕСЕЦИ ПРОБЛЕМИ СЪЗДАВА И РЕЖИМЪТ ПРИ ОФОРМЯНЕ ИЗНОСА НА ПРОДУКЦИЯ С ВЪЗМОЖНА ДВОЙНА УПОТРЕБА 
И поради страх, особено след случая ТЕРЕМ, контролът е засилен до степен, която затруднява износа и на продукция, само защото попада в митническите тарифни номера, в които има такава продукция. Едностранната и необоснована поддръжка от официални длъжностни лица от Министерството на икономиката на искането на Кремиковци да се въведат защитни мита при вноса на някои стоманени изделия вече даде негативен резултат - повишаване на цените от внос и утежняване издръжката на производството. В случай че искането се удовлетвори, 2003 г. ще бъде пагубна за много от фирмите на машиностроенето. 
За машиностроенето лека година няма. Изискванията на пазара се увеличават постоянно, конкуренцията е голяма, а самото производство е със сложни производствено- стопански и технологични връзки и влезе ли веднъж в рецесия, трудно излиза от нея. Рецесията в икономиката, започнала в международен план, все още не ни е засегнала осезаемо, но няма гаранция, че ще ни подмине. Рамката на бюджета за 2003 г. и законите по него не чертаят добра перспектива за производството. Дано реално стартират проектите Марица-изток, летище София, каскада Горна Арда, в които да се ангажират и фирми от машиностроенето. Би следвало при новата обстановка и имидж на страната ни да дойдат и чуждестранни инвеститори. Особено важно е компетентните органи вече реално да подкрепят производството с мерки за ускоряване и растеж. .  
