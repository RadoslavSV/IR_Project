ТЪРСЕНЕТО НА ОЛОВО РАСТЕ, НО С БАВНИ ТЕМПОВЕ 

МАРГАРИТА ВАЧКОВА  


ТЪРСЕНЕТО на цинк и олово ще продължи да расте през тази година, но в дългосрочен план перспективите пред търсенето на цинк са по-благоприятни в сравнение с перспективите за оловото. До този извод стига Международната изследователска група по оловото и цинка /МГИОЦ/ в свой анализ. 
 
ПОТРЕБЛЕНИЕТО СЕ АКТИВИЗИРА 
Потреблението на рафинирано олово в САЩ през 2002 г. намаля с 6.8% в сравнение с обема през 2001 г. През 2003 г. обаче се очаква то да спадне с 2.5%, прогнозира МГИОЦ. Основната причина ще е по-слабото търсене за производство на галванически елементи в сектора на телекомуникациите и информационните технологии. Потреблението на рафинирано олово в Азия през 2002 г. се увеличи с 4% и се прогнозира през настоящата година да отчете същия темп на растеж. Именно по-широката употреба в Азия задържа стабилен този показател. Според МГИОЦ през 2002 г. използването на олово в света е намаляло с едва 0.6% в сравнение с предходната година, но през 2003 г. то ще нарасне в глобален мащаб с 1.1%. Световното потребление на цинк през 2002 г. нарасна с 3.4% спрямо обема през 2001 г. Аналогичен ще бъде темпът на растеж и през 2003 г. - вероятно 3.3%. Високо е търсенето на белия метал в Китай, САЩ и някои европейски страни. 
В резултат на 
 
СЪКРАЩЕНИЯТА В РУДОДОБИВА 
в Австралия, Ирландия, Канада, Испания и Швеция производството на оловна руда в света през 2002 г. намаля с 9.8% в сравнение с размера през 2001 г. Това е най-големият спад от 1993 г. насам. По оценки на МГИОЦ производството на цинкова руда се е понижило с 2%. Специалистите твърдят, че тенденцията ще бъде преустановена през 2003 г., тъй като ирландският рудник Тara ще възобнови производство.Неговият собственик финландската компания Оutokumpu планира през 2003 г. от находището да бъдат извлечени 200 хил. т концентрат, догодина - 240 хил. т, а през 2005 г. то да достигне пълния си капацитет от 250 хил. т. Според оптимистичните прогнози световното производство на оловно-цинкова руда може да се увеличи съответно с 2.5 и 5.4%. 
 
СВЕТОВНОТО ПРОИЗВОДСТВО НА РАФИНИРАНО ОЛОВО 
през 2002 г. намаля почти с 0.7% в сравнение с 2001 г., но се очаква през настоящата година то да нарасне с 1.0%. Износът на рафиниран метал от Китай може да намалее в резултат на свитите доставки на концентрат и увеличеното вътрешно потребление. 
Експортът на рафиниран цинк от Китай през 2003 г. ще продължи да се съкращава както през 2002 г. Причините са ограничените производствени мощности, разширяването на вътрешния пазар и проблемите с доставките на концентрати. Производството на рафиниран метал нараства с бързи темпове в Канада, Южна Корея и Испания. През миналата година бе отчетен растеж в света от 2.6% спрямо 2001 г., а през 2003 г. се очаква още по-впечатляващ резултат - 4.5%, което ще доведе до 
 
ЗАПАЗВАНЕ НА ИЗЛИШЪЦИТЕ ОТ ЦИНК 
Независимо от растящото потребление за втора поредна година през 2002 г. на световния пазар предлагането надвишаваше търсенето. През 2002 г. излишъкът достигна 385 хил. т спрямо 356 хил. т през 2001 г. и надеждите на производителите за по-високи цени се изпариха. Според най-новите оценки на МГИОЦ през 2003 г. разликата между предлагането и търсенето ще се свие до малко над 300 хил. т. 
 
ИЗЛИШЪКЪТ НА ПАЗАРА НА ОЛОВО Е ПО-СКРОМЕН 
През миналата година той достигна 31 хил. т спрямо 20 хил. т през 2001 г. Непрекъснато се увеличава обаче рециклирането на метала. Делът на рециклираното от акумулатори олово през миналата година достигна рекордно висок показател 62.2%, което е два пъти повече в сравнение с размера предната година. Предлагането на цинк за първи път надвиши равнището от 9 млн. т през 2001 г. Потреблението на рафиниран метал обаче спадна с 1% спрямо 2000 г., в резултат на което значително нараснаха запасите в складовете на Лондонската борса. Тази ситуация предизвика срив в цените - от над 1000 USD/т в началото на 2001 г. до 750 USD/т в края на годината. 
