ГОСПОДИН ХАЛАДЖОВ, СМЯТАТЕ ЛИ, ЧЕ ЗАКОНЪТ ЗА МИТНИЦИТЕ И ПРАВИЛНИКЪТ КЪМ НЕГО НАПРАВИХА РАБОТАТА ВИ СЪПОСТАВИМА С ТАЗИ НА КОЛЕГИТЕ ВИ ОТ ЕС? 
- Безусловно. Най-важното облекчение е за търговията, където имаме определени резултати. 
 
НАПРИМЕР? 
- Например поставянето на голям брой складове под митнически контрол. На територията на Регионална митническа дирекция 
/РМД/ - Русе, която обхваща почти цяла Северна България, вече има 112 склада - 29 обществени, 44 частни и 39 временни. Чрез тях законът облекчи дейността на използващите ги търговци, които вече могат да отлагат плащанията на митни сборове и ДДС до реализиране на стоката. По този начин държавата ги кредитира, като изисква обезпечение само 15% от дължимите митни сборове и ДДС. Единствено 100-процентно ефективно обезпечение се изисква за акциза и таксите при акцизните стоки. Разбира се, има определени условия, които съответните складодържатели трябва да спазят, за да получат разрешение за разкриване на такива складове. Помещенията трябва да са обособени и добре обезопасени, да имат денонощна охрана, да са спазени изискванията за противопожарна охрана и др. От търговците се искат месечни отчети, правят се редовно инвентаризации. 
 
КОИ ПЪРВИ ОЦЕНИХА ПРЕДИМСТВАТА НА ТАЗИ ПРОМЯНА В ЗАКОНОДАТЕЛСТВОТО? 
- Фирмите, които имат успешен бизнес: Винпром, Лада-България, Химснаб, Свилоза, Хлебна мая, както и компаниите с валутна търговия като Трансимпекс, Сийков, Амфора. Складодържатели на обществени и временни складове под митнически контрол станаха предимно пристанищните комплекси на територията на петте митници от състава на РМД - Видин, Лом, Свищов, Русе и Силистра. В техните помещения имат право да държат стоки и други търговци освен складодържателя. Складовете на пристанищните комплекси са предимно за транзитни стоки, които изчакват претоварване, групаж или просто подходящо за търговеца време за разпореждане с тях. 
 
ПРЕЗ 2002 Г. ДИРЕКЦИЯТА ИМА УВЕЛИЧЕНИЕ НА ПРИХОДИТЕ С 28% СПРЯМО ПРЕДХОДНАТА ГОДИНА. ВАШИЯТ КОМЕНТАР? 
- Приходите за м. г. надхвърлиха 313.6 млн. лв., което е с около 70 млн. лв., или с около 6% повече от предварително предвидените. Този темп бе постигнат в условията на слабо увеличен стокооборот и евтин долар. А за да се отчете реално резултатът от дейността ни, трябва да се има предвид, че през м. г. значително се увеличи и броят на споразуменията за свободна търговия, по които България е страна и според които тенденцията е ставките на митата да намаляват. 
 
КАКВИ СА ДАННИТЕ ЗА ВЪНШНОТЪРГОВСКАТА ДЕЙНОСТ НА ФИРМИТЕ ОТ РЕГИОНА? 
- Внесените през РМД Русе стоки са за 1.401 млрд. лв. Това са предимно горива, резервни части, употребявани коли, суровини и продукти за химическата промишленост. Най-големите вносители са страните от ОНД, Румъния, Германия и други държави от ЕС. Стойността на изнесените стоки е 941 млн. лв., като половината от износа е формирана от митница Свищов. Най-голям е делът на резервните части за машини и автомобили, следван от износа на селскостопански продукти /пшеница, слънчоглед/, керамични и фаянсови изделия, целулоза, мебели, химически продукти. Фирмите изнасят също мляко, млечни продукти и мед. Държавите, за които се изнасят най-много стоки, са Германия, Румъния, Турция, Италия. Общият износ за ЕС е около 48%. 
