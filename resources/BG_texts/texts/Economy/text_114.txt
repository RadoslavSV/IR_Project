МИНИСТЕРСТВОТО НА ИКОНОМИКАТА НЯМА ЯСНИ ВИЖДАНИЯ ЗА ПРИОРИТЕТИТЕ НА РАЗВИТИЕ 

Д-Р ВЕСЕЛИН ПАСЕВ  


На 12 февруари бизнесмени и икономисти имаха възможност да чуят вижданията на управляващите за бъдещето на българската икономика на конференция, организирана от БСК и фондация "Конрад Аденауер". На практика се оказа, че вицепремиерът Николай Василев залага единствено на т.нар. Пакет от мерки за подобряване и стимулиране на икономиката до средата на 2003 г. Той беше публикуван в сайта на министерството още в края на миналата година и е половин страница. В него министерството обяви края на икономическия преход в страната. За успеха са допринесли бързата и прозрачната приватизация, намалялата корупция, развитието на капиталовите пазари, индексът на пазара на недвижимите имоти, реформите в енергетиката и телекомуникациите, бързото развитие на банковия сектор, пише в сайта на МИ. 
 
Странно е, че пакетът от предложения, който съдържа само 9 точки, предвижда като основни мерки за подобряване на бизнессредата и стимулиране на икономиката "Развитие на капиталовите пазари" и "Създаване на Индекс на пазара на недвижими имоти". След като това са фактори, допринесли за успеха, защо се предвиждат като мерки? Още по-основателен е въпросът - може ли един индекс, който е показател, да бъде и фактор или мярка за стимулиране на икономиката? Премахването и опростяването на лицензионните, разрешителните и регистрационни режими, както и реформирането на Търговския закон отново фигурират в пакета от мерки, а това беше предизборно обещание на НДСВ преди повече от година и половина. Мерки за повишаване на заетостта, намаляване на безработицата, привличане на инвестиции, насърчаване на експортната ориентация и повишаване на конкурентността на българските стоки изобщо не се предлагат. 
От този документ може да се направят няколко извода: 
Министерството на икономиката не е идентифицирало проблемите, които стоят пред страната, и продължава да 
 
НЯМА ВИЖДАНИЯ ЗА ПРИОРИТЕТИТЕ НА ИКОНОМИЧЕСКОТО РАЗВИТИЕ 
в дългосрочен, а за съжаление и в краткосрочен план. Затова предложените мерки са фрагментарни, не отговарят на някакви стратегически цели и по тази причина не би могло да доведат до конкретни резултати. Съществува значително разминаване между реалната икономическа действителност и представите на експертите на Министерството на икономиката. България продължава да няма капиталов пазар. Оборотът, който се реализира сега, е символичен и десетки пъти по-малък от този в Унгария, Чехия или Полша. За осигуряване на финансов ресурс за модернизиране и преструктуриране съобразно изискванията на ЕС се разчита само на банковата система. Липсва законодателна база за създаване на модерен финансов и капиталов пазар - различни видове частни инвестиционни, взаимни, компенсационни и др. фондове и институции и за отваряне и интегриране с международния капиталов пазар. 
Що се касае до банковата система, тя също е далече от качествените и количествени показатели в другите източноевропейски страни и предлага едва около 1/4 от услугите, които европейските банки предлагат. В останалите европейски страни стойността на отпуснатите кредити на реалния сектор е между 80 и 120% от БВП. България е на последно място в Европа с малко над 14% от БВП. Лихвените проценти по кредитите въпреки ниската инфлация и дължащата се на борда макроикономическа стабилност продължават да са най-високи в Европа и да действат като стагниращ фактор за икономическия растеж. 
 
ПРИ ЛИБОР ПОД 2% В МОМЕНТА, БАНКИТЕ В БЪЛГАРИЯ ОТПУСКАТ КРЕДИТИ ПРИ 12-16%, А ПЛАЩАТ ОКОЛО 4% ЛИХВА ПО ДЕПОЗИТИТЕ 
Основните причини за това са именно липсата на развит модерен капиталов пазар, при което банките са монополисти без алтернатива при кредитирането на реалния сектор и лошата бизнессреда, която завишава значително общия риск по проектите. Краткосрочното финансиране е проблем, да не говорим за дългосрочното. Поради проблемите с ликвидността задълженията на реалния сектор нарастват с над 20% годишно и за 2002 г. са от порядъка на над 20 млрд. ЕUR по данни на БСК. 
 
КОИ СА ИСТИНСКИТЕ ПРОБЛЕМИ НА ИКОНОМИКАТА 
преодоляването на които трябва да е приоритет на правителството: 
l Забавянето на приватизацията на големите държавни монополисти - това води до натиск върху цените на електроенергията, топлоенергията, водата, телефонните услуги и тласка вътрешните производствени цени на стоките и услугите към непрекъснато повишаване. Така намалява конкурентността на българските стоки и продължава негативната тенденция на свиване на експорта. Значително повишение на тези услуги се очертава и през тази година. Ако то се съчетае с повишаването на цените на петрола поради кризата в Ирак, последствията за България ще бъдат тежки; 
l В България изтичането на капитали продължава да преобладава над вноса им в страната. 
Външната търговия на една страна най-добре отразява състоянието на нейната икономика. От таблицата става ясно, че у нас съществуват редица проблеми и диспропорции, които са основание за тревога и предприемане на мерки. Дефицитът във външнотърговския баланс е хроничен и за обемите на нашия стокообмен е значителен, около 15%. България има структура на износа близка до тази на развиващите се, а не на развитите страни. Над 40% от стойността на износа са суровините. Ние унищожаваме ресурсите си и намаляваме икономическия потенциал на следващите поколения. Това означава, че 
 
ВЪНШНАТА ТЪРГОВИЯ ПРОДЪЛЖАВА ДА Е ЕДИН ОТ КАНАЛИТЕ ЗА ИЗТИЧАНЕ НА КАПИТАЛ ОТ СТРАНАТА 
Китай постигна икономическо чудо, защото само за 10 години успя да преструктурира икономиката си така, че износът на крайни изделия нарасна от около 20% през 1990-а на над 80% през 2000 г. В страните от Югоизточна Азия износът на готови стоки надхвърля 95%. За съжаление в предложените от правителството мерки няма нищо предвидено за насърчаване експортната ориентация на страната. 
l Дори банките изнасят и безконтролно държат парите си в чужбина. По данни на БНБ над 2 млрд. USD се държат извън страната срещу 3-4% лихва, а по кредитите, които ползваме от чужбина, плащаме 7-8%. Лошият бизнесклимат и неизгодните условия за инвестиране в България продължават да отблъскват местните и чуждестранните инвеститори. Химко-Враца е поредното българско предприятие, което затваря врати и се изнася в чужбина, където ще може да работи в по-нормални условия. В същото време правителството пуска наредби гаражите да имат бани и стаи за почивка. 
l Всеки икономист знае, че по-слаборазвитите страни имат по-високи темпове на растеж и трябва да престанем да се хвалим с това. Същото правеше и Тодор Живков с темповете на социалистическия растеж. Постигнатият около 4% икономически растеж средногодишно при нашия хал не е достатъчен. Той не може да осигури доближаване до равнището на страните от ЕС с необходимите темпове и модернизиране на индустрията в съответствие с европейските изисквания. Поради посочените по-горе причини, за да се осигури база за икономически растеж, основан на нови технологии и конкурентоспособност на българските стоки, е необходимо нарастване на БВП с не по-малко от 8% годишно. След като 1.2-милиардният Китай го постигна, защо да не можем да го постигнем и ние. Не трябва да се забравя, че изходната база на показателя БВП на човек от населението у нас - около 1500 USD, е многократно по-ниска от средното равнище на ЕС 21 400 USD. Дори да се вземе предвид покупателната способност в отделните страни, ние отново изоставаме над 4 пъти. 
l Създаването на заетост и разкриването на нови работни места трябва да е приоритет в работата на целия икономически екип и преди всичко на Министерството на икономиката. Тази дейност у нас се върши от Министерството на труда и социалните грижи, което само не може да се справи с този изключително сложен и мащабен проблем. Проектозаконът за свободните икономически зони във вида, в който се предлага, няма да допринесе за привличане на инвестиции и постигане на икономически растеж. Намаляването на безработицата в последно време се дължи не толкова на разкриване на нови работни места, колкото на масовата трудова емиграция след падането на визите за ЕС. 
l Промените в данъчните закони са частични и не са резултат на обща стратегия на правителството за постигане на определени цели. Така например корпоративният данък се намали до 15%, но България е единствената страна в Източна Европа, в която се плаща и местен данък в размер на 10%. Така данъчната тежест става почти 25%. Буди недоумение намаляването на данъчните ставки за хазарта, които са най-ниски в Европа. 
 
ХАОТИЧНОСТТА НА ПРЕДПРИЕМАНИТЕ МЕРКИ 
се вижда от следните примери: намаляване на данъчни ставки при едновременно увеличаване размера на авансовите вноски; опити за стимулиране на инвестициите чрез освобождаване на вноса на оборудване над определена стойност от ДДС при непризнаване на текущия ремонт на активите за разход и т. н. 
Истински полезни са икономически мерки, които ще накарат капиталите да остават в страната. Реформата у нас трябва да продължи с опростяване на данъчната и счетоводната практика, насърчаване вноса на модерна техника и технология и откриване на работни места. Вносът на готови изделия и износът на непреработени суровини трябва да бъдат максимално неизгодни за икономическите субекти. Правителството трябва по-категорично да определи приоритетните отрасли, дейности и региони и мерките на икономическата политика, които ще съдействат за привличане на инвестиции и средства от предприсъединителните и кохерентни фондове на ЕС. Лесно е да се хвалим сами. Икономическата реформа ще завърши обаче едва тогава, когато другите започнат да ни хвалят. 
