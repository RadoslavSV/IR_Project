РЕАЛНОТО присъствие на Deutsche Вank у нас става по-скоро чрез лондонския й клон, който представлява само един инвестиционен фонд за управление на рискови капитали, фигуриращ на далечното 64-о място в системата на банката. Пряко или косвено сделките й са свързани с адвокатите от небезизвестната кантора "Джингов, Гугински, Кючуков и Величков". Същата стана нарицателна с участието си в приватизационната процедура за Булгартабак под името Тobacco Сapital Рartners. 
Първият голям удар е през 1998 г., когато с посредничеството на Deutsche Вank АG-Лондон Балканфарма купи трите фармацевтични завода в Дупница, Троян и Разград. В Агенцията за следприватизационен контрол оценяват сделката като успешна, но прокуратурата и до ден днешен води разследване, защото има сигнали за нередности по приватизационната процедура. По това време акционери в Балканфарма са Deutsche Вank-Лондон и исландският Icon fund. След подписването на договора за продажбата същите прехвърлят акциите си на свои офшорни компании. На следващата година трите завода станаха част от исландската фирма Фармако. 
Топлата връзка на лондонския клон на Deutsche Вank посредством кантора "Джингов и сие" продължава и с юпитата от Новото време. Лондонският клон на Deutsche Вank бе избран в края на 2001 г. за консултант по сделката за БТК, а ТСР, зад които банката застана, бе включен като кандидат в надпреварата за покупка на Булгартабак. 
След посещението си в Лондон през октомври 2001 г. и срещата си с шефа на Deutsche Вank АG-Лондон Марк Донеган вицепремиерът Николай Василев заяви, че вече е намерен купувач за Булгартабак. Съдът обаче реши, че фаворитът трябва да бъде дисквалифициран. В последен опит за оставане в играта за Булгартабак, но с изричното условие, че няма да подобряват офертата си, финансистите от Лондон изпратиха в средата на януари писмо до АП, с което уведомиха агенцията, че са изкупили 100% акциите на ТСР. 
Това според тях, а и според Василев и шефа на парламентарната икономическа комисия Валери Димитров означавало промяна, при която се ликвидират едни от главните основания на съда за дисквалификацията - отпадал конфликтът на интереси. АП обаче остана на обратното мнение, защото в мотивите си съдът недувсмислено даде да се разбере, че кандидатът не е трябвало да бъде допускан дори до предварителния етап на конкурса. Контраударът на правителството и мнозинството пък беше приемането на специалните поправки "Булгартабак" в приватизационния закон, чиято цел е политическото назначаване на ТСР за купувач на Булгартабак. 
Преди дни шефът на АП призна, че Deutsche Вank АG-Лондон като консултант по сделката за приватизацията на телекома продължава да получава по 120 хил. ЕUR на месец. Сделката обаче трябваше да приключи най-късно през юни м. г., за такъв срок е и договорът, сключен през декември 2001 г. Следователно на консултанта са се полагали не повече от 720 хил. ЕUR до изтичането на този срок. Апостолов отказа да назове общата сума, която до момента е изплатена на банката, но обясни, че месечните възнаграждения на консултанта са по определена скала. Такива били клаузите на договора и всеки консултант би го изисквал. Сметките показват, че до февруари Deutsche Вank-Лондон ще прибере малко под 6 млн. ЕUR, което пък е 6 пъти повече от договорените 1 млн. USD като възнаграждение за консултанта при предишната приватизационна процедура по времето на Антони Славински, която беше провалена. На банката обаче не е плащано за времето от 6 декември м. г. до края на януари, когато сделката за БТК бе спряна. 
