БЛИЗО пет години след лятото на 1998 г., когато девалвацията на рублата помете спестяванията на гражданите буквално за една нощ, възстановяването на Русия се изразява в истински потребителски бум. Потребителските разходи нараснаха изключително бързо - с 42% за изминалите 2 г., че не само привличат гиганти в търговията на дребно, но и превръщат Русия в най-бързо развиващия се пазар в света за много големи мултинационални компании, включително Рrocter&Gamble /Р&G/, Nestle, L'Оreal и Ikea. 
Русия се превърна в приоритет за повечето многонационални компании, казва Даниела Рикарди, вицепрезидент за Източна Европа в Р&G, който е пазарен лидер в Русия в такива ниши като прахове за пране, шампоани и пасти за зъби. През миналата година Русия и нейните много по-малки съседи Украйна и Беларус се изкачиха на 13-о място в световната класация за продажби на Р&G, докато през 2000 г. заемаха скромното 17-о място. Според Даниела Рикарди 
 
РУСИЯ МОЖЕ ДА ВЛЕЗЕ В ТОППЕТИЦАТА НА ПРОДАЖБИТЕ В СЛЕДВАЩИТЕ 5-10 Г. 
Нарастват реализираните продажби на всякакви изделия - от бира до козметика. Анализаторите, които следят резултатите на датската пивоварна Сarlsberg, гледат на обменния курс на рублата като на показател за печалбите на компанията. Сarlsberg притежава 50% от Вaltic Вeverages Нolding, производителя на популярната бира Балтика. През миналата година нейните продажби скочиха с 60% до 537 млн. USD. През 2002 г. продажбите на L'Оreal в Русия нараснаха с 52%. Това е изненадващо и може би нестабилно повишение, особено като се има предвид, че повечето руснаци преживяват със средна месечна заплата от 144 USD според официалната статистика. Тази сума е все още малко по-ниска от нивата преди кризата, но е над 2 пъти по-голяма от средната заплата през 1999 г., когато заради краха на рублата тя се срина до 63 USD. Оттогава високите цени на петрола на световните пазари подхраниха бума, който не само напълни хазната, но и насърчи бизнесмените извън енергийния сектор да правят по-големи инвестиции. През I полугодие на 2002 г. реалните доходи се увеличиха със 7.4%. По-голямата част от тези ресурси се насочи директно към търговците на дребно: руснаците харчат огромната част от заплатите си за покупки на хранителни стоки и други продукти за домакинството. 
Банковата система не е много развита и малко потребители са обременени с плащане на ипотеки и други заеми. Също така малцина плащат и наеми - повечето имат свои собствени жилища. Хората имат повече пари, казва Пекка Хутунен, директор за Русия на L'Оreal. Те вярват повече в бъдещето, затова харчат повече. 
 
ТРАНСНАЦИОНАЛНИТЕ ФИРМИ ХАРЧАТ МИЛИОНИ ДОЛАРИ ЗА АГРЕСИВНА РЕКЛАМНА КАМПАНИЯ 
Те успяха да увеличат пазарния си дял след спада от 1999 г. Да вземем за пример продажбите на шампоани. Петте водещи западни компании - Вeiersdorf, L'Оreal, Р&G, Schwarzkopf-Нenkel и Unilever, контролират 63% от пазара според компанията за проучване на пазара АСNielsen Сorp. 
 
Р&G Е НАЙ-ГОЛЕМИЯТ РЕКЛАМОДАТЕЛ 
като през миналата година е похарчил близо 200 млн. USD за реклама според московския клон на UВS Warburg. Повечето компании съсредоточават рекламните си кампании в района на Москва, тъй като той представлява 30% от пазара на дребно в Русия. 
Колко дълго ще трае този потребителски бум? Въпреки отбелязаните напоследък успехи финансовата криза от 1998 г. все още хвърля сянка върху страната. Тогава печалбите на световните гиганти в сферата на потребителските стоки в Русия намаляха наполовина. За да ограничат възможността това да се случи отново, транснационалните компании разширяват местното си производство. Това води до понижаване на разходите чрез намаляване на наказателните митнически мита върху вноса и представлява своеобразна защита срещу девалвация. С тази цел 
NЕSТLЕ ИНВЕСТИРА НАД 200 МЛН. USD СЛЕД 1995 Г. 
за да модернизира деветте си завода за производство на шоколад, сладолед, зърнени храни и на готовите супи и сосове Мaggi. Р&G похарчи 50 млн. USD за модернизиране на завода си в Новомосковски в района на Тула. Сега наблюдаваме по-голяма стабилност на икономиката, отколкото в миналото, но никога не бива да казваме никога, казва Рикарди от Р&G. 
На хоризонта се забелязват някои обезпокоителни признаци. Правителството планира да повиши с 19.6% разходите през тази година, както и да увеличи вземането на заеми, което може да дестабилизира икономиката на страната. Ще бъде по-трудно да се поддържа тази инерция, ако правителството разхлаби финансовата политика, казва Ролан Наш, който оглавява изследователския отдел на московската брокерска фирма Renaissance Сapital. 
 
МНОЗИНА ОБАЧЕ СМЯТАТ, ЧЕ РУСИЯ Е ИЗЛЯЗЛА ОТ ХАОСА НА ПОДЕМИ И ПАДЕНИЯ ПРЕЗ ПОСЛЕДНОТО ДЕСЕТИЛЕТИЕ 
Според Ленард Далгрен, директор за Русия на шведската компания Ikea, доказателство за това е случилото след 11 септември: нетните продажби на Ikea спаднали в цял свят, но не и в Русия. Компанията инвестира повече капитали за развитие на бизнеса си в Русия, отколкото в която и да е друга страна в света. В момента тя има три магазина в Москва, като последният от тях, открит неотдавна, е вторият по големина в Европа. Първият магазин, който Ikea отвори в столицата, вече привлича повече клиенти, отколкото който и да било друг магазин на компанията по света - 4.5 млн. посетители годишно. 
