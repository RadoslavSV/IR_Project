ДО 6 МЕСЕЦА КООПЕРАЦИЯТА ТРЯБВА ДА СЕ ОБЯВИ В НЕСЪСТОЯТЕЛНОСТ 

ЕМИЛИЯ ГУГОВА  

А 7 януари т. г. делегатското събрание на ЛВК Гъмза в Сухиндол реши да закрие кооперацията. Избрана е комисия, която в 6-месечен срок трябва да подготви отчета и документите на кооперацията за внасяне в съда и обявяването й в несъстоятелност. 
Така приключи 94-годишното си развитие първата у нас лозаро-винарска кооперация Гъмза в Сухиндол. Председателят й Трифон Драгиев не отговори защо тя бе закрита. 
Името на ЛВК Гъмза нашумя скандално през последните 2 г., след като финансова ревизия на ЦКС, който е един от членовете й, разкри, че дълговете й надхвърлят 51 млн. лв. Кооперацията има 6000 членове, стопанисва 150 000 дка земя. 
 
ВРЕМЕНАТА НА СЛАВАТА 
идват 5-6 години след началото. Произведената продукция в ЛВК Гъмза през 1997 г. е за 46 млрд. стари лв. Годишното производство на вина е 40-45 млн. лв., а експортът - 35 млн. Вина се произвеждат в избата в Сухиндол и в закупените винарски заводи в Павликени, Чирпан и Левски и в наетите под наем десетина по-малки селски изби в региона.Тогава ЛВК Гъмза прави и големите си инвестиции - над 12 млн. лв. за разкриване на нови дейности и над 5.6 млн. лв. за засаждане на нови лозя. Първата ярко изразена неуспешна година е 2000-ата. Тя идва, след като през есента на 1998 г. ЛВК Гъмза наложи високи монополни цени върху изкупуването на гроздето в почти цялата страна. Загубите за 2000 г. са за 4 540 000 лв. Според председателя на ЛВК Гъмза Трифон Драгиев причините са свръхпроизводството на вино в световен мащаб, свит международен пазар, силна и нелоялна конкуренция.Съвсем други причини обаче констатира финансовата ревизия на ЦКС. Тя обхваща периода от януари 1999 до декември 2000 г. 
 
В СУХИНДОЛ КООПЕРАЦИЯ ПО СЪЩЕСТВО НЯМА, КАТЕГОРИЧНИ СА РЕВИЗОРИТЕ. 
Цялата стопанска дейност и имущество са изнесени в създадените капиталови структури, по-късно обединени в ЛОВИКО холдинг 
Съотношението между собствен и чужд капитал вече е 17:83, което е далеч под критичния минимум, при който една стопанска единица би работила нормално, казват ревизорите.След 1998 г. кооперацията става зависима от кредитори. Към 31.12.2000 г. задълженията й са вече 51.631 млн. лв. Освен дълговете към банки ЛВК Гъмза има финансови задължения към ЦКС, кооперации и земеделски стопани за над 8 млн. лв. 
 
ДВА СКАНДАЛА ГРЪМНАХА ОКОЛО ГЪМЗА 
Аферата с ФК Фининвест се разрази, след като през лятото на 2001 г. в избата в Сухиндол влезе съдия-изпълнител. Според Драгиев по съвет на бившия шеф на ЦКБ Стоян Александров той е потърсил кредит от финансовата къща, която не е имала официално разрешение за това. Сделката е била оформена като стоков кредит за 3 млн. USD при условията на авансово финансиране и доставка. Кооперацията се е задължила да произведе и предаде на кредитодателя вино за левовата равностойност на 4 млн. USD. За лихви и обезпечения в договора не е споменато. 
По-късно Драгиев еднолично подписва анекс за преоформяне на дълга чрез Корпоративна банка за доверително управление на собствени акции в ЦКБ и подписва полици с висок лихвен процент след падежа 
Съдебен експерт от Великотърновския окръжен съд установява, че съставените от ФК Фининвест полици не са коректни. ЛВК Гъмза трябва да изплати лихви и повторно част от дълга. По този спор е заведено дело. Кооперацията се замесва и в скандал с БАКБ заради участието си като посредник в триъгълна схема за отпускане на кредит от 1.9 млн. лв., с който фирма Актива приват на Грозданка Тенева, съпруга на един от шефовете на ЦКБ - Тенчо Тенев, купува хотел Балкан на Слънчев бряг. По същото време ЛВК Гъмза е била длъжник на ЦКБ. Триъгълната операция е целяла да заобиколи Закона за банките и директното отпускане на кредит на свързани лица, констатират ревизорите. Те твърдят, че Трифон Драгиев е превишил правата си, като е заложил имущество на кооперацията и с отпускането на заема я е лишил от оборотни средства. С погасяването на този заем е свързан скандалът с Българо-американската кредитна банка /БАКБ/. По настояване на ЦКБ в края на 2001 г. е наложен запор върху хотела. Обезпечителната мярка е свързана с намерението на банката да заведе иск срещу Актива приват и да спре евентуална продажба на хотела. След това от ЦКБ откриват, че забраната е вдигната по молба на Драгиев. Оказало се, че хотелът е продаден от БАКБ чрез цесия. Вместо да връща дълговете си към БАКБ, Драгиев е прехвърлил вземанията на една от дъщерните фирми на ЛОВИКО. Така БАКБ дори и да не си получи парите от Драгиев, може да се удовлетвори с хотела. За тази сделка също се води дело. 
 
ЛВК ГЪМЗА Е ИЗТОЧВАНА 
и чрез създадените външнотърговски дружества. Те са регистрирани в Англия и Швейцария. Износът на продукция чрез тях е ставал по цени, близки до себестойността. Бяхме принудени да поемем тази дейност, след като Домейн Бойар се сдоби със собствени производствени мощности в България и стана конкурент, обяснява Драгиев. Знае се, че парите във винарството идват от търговията, а не от производството. Така че е нормално ЛВК Гъмза да иска пари от търговия, особено след като вече с посредника си е водил дело за неплатени 800 000 паунда от продажбата на вина през 1998 г. Достъп до външнотърговските дружества има само семейство Драгиеви. От 1.01.2001 г. като секретар на търговското дружество на кооперацията в Лондон е назначен синът Димитър Драгиев, бащата остава член на борда на директорите. Това дружество дължи на кооперацията към 21.09.2001 г. 443 534 паунда. Димитър Драгиев е британски гражданин и едва ли ще му се търси отговорност. Изтичане на пари е ставало и чрез сделки за износ на продукция в други страни. Неразплатеният износ в Македония е за 1 313 696 USD, от износ в Русия, Полша, Германия, Молдова, Чехия и Канада не са събрани общо 1 751 941 лв. По сделки с фирма от Тайланд на стойност 202 871 USD са платени едва 24 518 USD. 
 
ТИМ ВЛЕЗЕ В СУХИНДОЛ 
От януари 2002 г. външнотърговското дружество Химимпорт, част от варненската групировка ТИМ, пое управлението на ЛВК Гъмза. За прокуристи на кооперацията бяха назначени шефът на Химимпорт Иво Каменов, основен акционер с 26% дял в ЦКБ, Иван Константинов от ЦКБ и Людмил Лазаров от ЦКС. Целта на Химимпорт е да консолидира всички вземания и да остане единствен кредитор на винарната. Предложена бе оздравителна програма. Според Валентин Върбанов, представител на Иво Каменов в Сухиндол, тя се изпълнява. За 1 година били погасени 5 млн. лв. дългове, другите предприятия в холдинга работят. Логичен е въпросът защо при това положение се налага прекратяване на кооперацията. 
 
СПРАВКА В. ПАРИ 
ЛВК Гъмза-Сухиндол е създадена през 1909 г. Със Закона за спиртния монопол през 1949 г. е одържавена. През 1991 г. на кооперацията е възстановена 1/5 част от съществуващата тогава държавна фирма Винпром. През 1993 г. кооператорите изкупуват останалата част от избата. През 2000 г. ЛВК Гъмза се преобразува в холдингово дружество ЛОВИКО. Имуществото, което представлява 100 млн. лв. капитал, е разпределено в 7 АД. Блокиращата квота от 34% от акциите в холдинга държи кооперацията. 50% от блокиращата квота е собственост на фамилията Драгиеви - баща, брат и син. През ноември м. г.Трифон Драгиев бе задържан по обвинение за престъпление по служба и нанесени вреди на кооперацията за 9 млн. лв. и освободен след внасяне на гаранция от 20 000 лв. 
 

