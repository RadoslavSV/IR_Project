ЕКСПЕРТНИТЕ оценки за последствията от присъединяването на източноевропейските страни към ЕС се различават. Например първоначално се очакваше, че под въздействието на преките плащания 
 
ДОБИВИТЕ НА ЗЪРНЕНИ КУЛТУРИ ЩЕ НАРАСНАТ 
Службата за икономически изследвания към министерството на земеделието на САЩ извърши анализ на евентуалното влияние от разширяването на Евросъюза, концентрирайки се върху трите най-големи земеделски производителки от ЦИЕ - Полша, Унгария и Чехия. В анализа се подчертава, че през последните години цените на селскостопанската продукция в ЦИЕ и ЕС значително се изравниха. През 2000 г. цените на пшеницата в Полша и Унгария превишаваха интервенционните нива в ЕС, а в Чехия те бяха незначително по-ниски. Добивите в първите две страни намаляха, а в Чехия нараснаха, но като цяло ресурсите и в трите държави спаднаха. Нетният експорт също се понижи. Според анализаторите в бъдеще импортните потребности на разширения ЕС ще се удовлетворяват предимно чрез доставки от Русия и Украйна, но като цяло техният ръст ще бъде незначителен. В същото време цените на ръжта и ечемика в ЦИЕ бяха значително под интервенционните нива в ЕС, което стимулираше нарастване на добивите в трите страни и обемът на импорта намаля. 
Във връзка с високите стандарти за качество се очаква 
 
ПРОИЗВОДСТВОТО НА МЕСО ДА СЕ ПОНИЖИ 
в ЦИЕ след присъединяването, като тази тенденция ще засегне най-вече добивите на свинско месо. Незначителни ще бъдат промените в сектора на говеждото. Нарастването на вътрешните цени на месните продукти ще доведе до свиване на потреблението в страните от ЦИЕ и формиране на значителни излишъци, в резултат на което държавите от ЦИЕ ще се превърнат в нетни износители на месо, прогнозират в друго проучване европейски експерти. В ЕС, напротив, производството на свинско месо би трябвало да се повиши в резултат на увеличеното търсене в разширения Евросъюз. Анализите показват, че цените на свинското месо в ЕС и ЦИЕ през 2000 г. на практика бяха изравнени, докато говеждото и птичето месо в ЦИЕ бяха значително по-евтини. /В анализа са използвани цени на високачествено месо с ниско съдържание на тлъстини./ Тенденцията към изравняване на цените на говеждото и птичето месо стимулира нарастване на производството и експорта от ЦИЕ. Трябва да се отчита, че в бъдеще изпълнението на ангажиментите пред СТО ще 
 
ОГРАНИЧАВА ИЗНОСА НА СВИНСКО И ПТИЧЕ МЕСО ОТ ЦИЕ, НО НЯМА ДА СЕ ОТРАЗИ ВЪРХУ ЕКСПОРТА НА ГОВЕЖДО. 
Очакваното съкращение в месодобивния сектор на страните от ЦИЕ би трябвало да повлече след себе си и спад в потреблението на фуражно зърно в бъдещите членки на Евросъюза, но пък нарасналото производство на свинско в ЕС ще стимулира по-големи потребности от фуражи. В случай че не се осъществи прогнозираното понижение на производството на месо в ЦИЕ, а напротив, то продължи да расте, ще се увеличат и импортните потребности от фуражи в ЕС, и то най-вече на соев шрот и други незърнени фуражни съставки. 
Относително ниските цени, намаляването на субсидиите и понижаването на цените на подкрепа вече обезсърчи земеделците в ЕС да отглеждат соя и слънчоглед и производството на култури спадна близо наполовина през последното десетилетие. 
През 2001-2002 г. ЕС за първи път се превърна в нетен вносител на слънчогледово олио 
Експертите смятат, че в близките години добивите на маслодайни култури в ЦИЕ също ще се понижават заради неизгодното съотношение с цените на зърнените култури. В дългосрочна перспектива производителите и преработвателите на селскостопанска продукция в страните от ЦИЕ ще усетят предимствата от присъединяването към ЕС, но множество малки предприятия неизбежно ще бъдат изтласкани от пазара. 
