ЕКСПЕРТИ ТРЯБВА ДА АНАЛИЗИРАТ ПРЕТЕНЦИИТЕ НА ФЕДЕРАЦИЯТА КЪМ ИМОТИТЕ НА БУЛГАРТАБАК 

С ДИМИТРИЙ ЕВСТРАТОВ, СТАРШИ СЪВЕТНИК ПО ИКОНОМИЧЕСКИТЕ ВЪПРОСИ В ПОСОЛСТВОТО НА РУСКАТА ФЕДЕРАЦИЯ В БЪЛГАРИЯ, РАЗГОВАРЯ ВЕСЕЛА ЯНЕВА  


 
БЪЛГАРО-РУСКИТЕ отношения отново са на дневен ред, след като през този месец две български делегации ще посетят федерацията. Днес /21 януари/ президентът Георги Първанов заминава за Москва, а от 22 до 25 януари в Санкт Петербург ще се проведе заседание на смесената българо-руска комисия, на която ще присъства вицепремиерът и министър на икономиката Николай Василев. Руският външен министър Игор Иванов ще бъде у нас на 29 и 30 януари. 
 
ГОСПОДИН ЕВСТРАТОВ, КАК ОЦЕНЯВАТЕ ТЪРГОВСКИТЕ ВЗАИМООТНОШЕНИЯ МЕЖДУ БЪЛГАРИЯ И РУСИЯ? 
- Политическите контакти между двете страни и новата атмосфера ни дават възможност да активизираме търговските дейности и контакти. Това касае търговията, възможностите за инвестиционно сътрудничество, развитието на туризма. Но знаете ли, не всичко се развива добре с туризма заради въвеждането на визовия режим. И това намали броя и на руските, и на украинските туристи в България. 
 
КАКВА Е ВЕРОЯТНОСТТА СКОРО ДА БЪДАТ ВЪВЕДЕНИ ЕЛЕКТРОННИ ВИЗИ ЗА РУСКИТЕ ТУРИСТИ У НАС? 
- Доколкото знам, Министерство на външните работи на България не разглежда подобна възможност. 
 
КАКВА Е ВАШАТА ОЦЕНКА ЗА СТОКООБМЕНА МЕЖДУ ДВЕТЕ ДЪРЖАВИ? 
- По предварителна оценка за 2002 г. стокообменът между България и Русия е в размер на 1.04 млрд. USD. Това е по-малко от 2001 г., но отговаря на тенденциите от последните пет години. Зависи и от общата обстановка на международните пазари като цени и естествени колебания в търсенето. 
 
КАК МОЖЕ ДА СЕ ПОДОБРИ ТОВА СЪСТОЯНИЕ В ТЪРГОВИЯТА И ТЪРСИТЕ ЛИ НЯКАКВО РАЗРЕШЕНИЕ НА МЕЖДУДЪРЖАВНО НИВО? 
- Този въпрос сме го поставили и сме разговаряли в рамките на междуправителствената комисия с българските си колеги как можем да облекчим и да стимулираме търговията. Мисля, че 
 
ЩЕ БЪДЕ ПОЛЕЗНО СЪЗДАВАНЕТО НА СЪВМЕСТНА БАНКА, КОЯТО МОЖЕ ДА ГАРАНТИРА И ДА КРЕДИТИРА ВЪНШНОТЪРГОВСКИТЕ ОПЕРАЦИИ. ЗА СЪЖАЛЕНИЕ ТАКАВА БАНКА ЗА МОМЕНТА НЯМА. СЕГА БЪЛГАРСКИТЕ ИЗНОСИТЕЛИ, КОИТО ИСКАТ ДА ПРОДАВАТ В РУСИЯ, ИМАТ ТРУДНОСТИ, СВЪРЗАНИ С ТОВА, ЧЕ НЯМА ИНСТИТУЦИЯ, КОЯТО ДА ЗАСТРАХОВА ИЗНОСА 
Освен това за активизиране на търговията трябва да се предвидят и облекчения. Знам, че България е облекчила търговията с Централна и Източна Европа. Но трябва да се създават облекчени условия и за руските стоки, защото те са подложени на своеобразна дискриминация. Например 
 
ВНОСЪТ НА РУСКИ АВТОМОБИЛИ В БЪЛГАРИЯ СЕ ОБЛАГА 
Колегите от Министерство на икономиката са възприели практиката на ЕС, но през 1999 г. Русия установи преференциален режим по отношение на цяла група български стоки с по-ниска митническа ставка. Не искаме да се създава зона за свободна търговия, защото това е трудно. Но може да се приемат преференциални условия за вноса на редица руски стоки. Има възможност да се направи и се надявам междуправителствената комисия да разгледа този въпрос. 
 
КОЛКО СА РУСКИТЕ ИНВЕСТИЦИИ В БЪЛГАРИЯ? 
- По последни данни руските инвестиции съставляват повече от 400 млн. USD. Но да ви обърна внимание, че 
 
НЯМА СЪВПАДЕНИЕ МЕЖДУ НАЦИОНАЛНИТЕ СТАТИСТИЧЕСКИ ИНСТИТУТИ НА ДВЕТЕ ДЪРЖАВИ И ЗАТОВА СЕ ПОЛУЧАВАТ РАЗЛИКИ В ЦИФРИТЕ ОТ 205 МЛН. USD 
Не знам защо е така, но например компанията ЛУКойл от 1999 до 2002 г. е вложила в България 340 млн. USD - 100 млн. USD за покупката на комбината в Бургас и 240 млн. USD са инвестициите в развитие на химическото производство. За тази година инвестиционната програма предвижда още 68 млн. USD. А това е само една компания. Има много други малки компании, които са създали смесени дружества в България. Руските компании имат интерес да участват в приватизацията в енергетиката и в електроразпределителните дружества и топлоелектроцентралите в Русе, Варна и Бобовдол и в предстоящата приватизация на Булгаргаз. Това е интересно за руските компании. И ако условията им харесат, те ще се включат. 
 
НА КАКЪВ ЕТАП Е ВЪПРОСЪТ С РУСКИТЕ ПРЕТЕНЦИИ КЪМ ИМОТИТЕ НА БУЛГАРТАБАК ХОЛДИНГ? 
- Руската страна предлага на България този въпрос да се обсъди на ниво експерти, които да разгледат историята на нашите взаимоотношения и участия в държавната собственост, защото 
 
ЗАСЕГА НЯМА ЯСНОТА ПО ОТНОШЕНИЕ НА АРХИВНИТЕ ДОКУМЕНТИ И РЕГУЛИРАНЕТО НА ПРАВОТО НА СОБСТВЕНОСТ ВЪРХУ ИМОТИТЕ НА БУЛГАРТАБАК ХОЛДИНГ 
Повече от година предлагаме да се проведат консултации, за да могат наши експерти да работят в българските и руските архиви и да прегледат всички документи. След това може да се вземе общо решение. Трябва да се анализират тези документи от специалисти на двете държави. 
 
КАКВО Е СТАНОВИЩЕТО ВИ ОТНОСНО ЛИЦЕНЗИТЕ, КОИТО РУСИЯ Е ПРЕДОСТАВЯЛА НА НАШИ ПРЕДПРИЯТИЯ ОТ ОТБРАНИТЕЛНАТА ПРОМИШЛЕНОСТ? ГОТВИ ЛИ СЕ ТАКАВА СПОГОДБА? 
- Да, такава спогодба се подготвя, но българската страна трябва да има отговори от всички предприятия, които засяга това споразумение. Работата продължава, въпреки че самият текст на документа все още не е готов и беше обсъждан и на предишната сесия на междуправителствената комисия. Трябва да се формулира отношението между собственика на авторското право и производителите, които използват тази интелектуална собственост, което е принцип в целия свят. Когато композитор напише песен, тя не може да се изпълнява без негово разрешение. 
 
КОЛКО СА ОБЩО РУСКИТЕ ЛИЦЕНЗИ, ПРЕДОСТАВЕНИ НА БЪЛГАРИЯ? 
- Наистина не знам, но мисля, че са много. 
 В България се произвеждаха почти всички видове оръжие - стрелково, тежко, електронни системи. И никой не може точно да ги преброи, защото са в различни наши министерства и ведомства. 
 
БЪЛГАРИЯ СЕГА ПЛАЩА ЛИ НЯКАКВИ СУМИ ПО ТЕЗИ ЛИЦЕНЗИ? 
- Доколкото знам, през 1998 г. България е преустановила плащането си. 
 
В МОМЕНТА ТЕЧЕ ПРОЦЕДУРА ПО ВЪВЕЖДАНЕТО НА МИТА ОТ НАША СТРАНА ПРИ ВНОСА НА СТОМАНА. КАКВО МИСЛИТЕ ПО ТОЗИ ВЪПРОС? 
- Знам, че е имало среща между търговски представител на Русия с представители на тази комисия по разследването. Нашата позиция е, че такива сортове стомана, която се внася от Русия и не се произвежда в България, и по качество, и по асортимент не представлява заплаха за българското производство. Зная, че представители на Асоциацията на българските машиностротителни фирми са се обърнали с писмо до Министерството на икономиката, в което се казва, че те са против въвеждането на мита, защото продукцията им ще поскъпне. Така тя ще стане неконкурентоспособна. Това е въпрос на българските власти, но аз не виждам логика да става така. 
 
КАК ВЪРВИ ПОГАСЯВАНЕТО НА РУСКИЯ ДЪЛГ КЪМ БЪЛГАРИЯ? 
- Миналата година по време на визитата на българския премиер в Москва беше подписано допълнение към споразумението за регулирането на взаимните финансови изисквания между двете страни. През юни м. г. беше приключен първият транш. 
 
КАКВО Е ОФИЦИАЛНОТО СТАНОВИЩЕ НА РУСИЯ ЗА ПЕТРОЛОПРОВОДА БУРГАС - АЛЕКСАНДРУПОЛИС? 
- Поддържаме този проект сега, както и преди, и считаме, че той е печеливш за България, Русия и Гърция - страните, които участват. Те са готови да подпишат и меморандума, чието сключване беше отложено по технически причини на 3 декември 2002 г., но се надявам, че в близко време и това ще стане. Мисля, че това е добра инвестиция в икономиката на България, защото ще даде възможност да се заеме голям пазар и да се увеличат постъпленията от продажбите. 
 
ИМА ЛИ НОВИ УСЛОВИЯ ОТ СТРАНА НА РУСИЯ ЗА ДОСТАВКИТЕ НА СВЕЖО ЯДРЕНО ГОРИВО ЗА АЕЦ КОЗЛОДУЙ? 
- Нямам такава информация. Според мен доставките на свежо и износът на отработено ядрено гориво отговарят на тези условия, които са в момента. 
 
КАКВО Е ОФИЦИАЛНОТО СТАНОВИЩЕ НА РУСИЯ ПО ОТНОШЕНИЕ НА СТРОЕЖА НА АЕЦ БЕЛЕНЕ? 
- Това е много интересно за руската страна и за проектирането на централата и строителството и нашите организации са заинтересувани. Ние имаме добър опит в сътрудничеството, спомогнали сме за строителството на АЕЦ Козлодуй. Имаме и добри специалисти. Нашата специализирана компания АТОМЕНЕР ВЭС се занимава с проектирането на атомни централи, строи такива и показва успешния ни опит. 
 
ПОДКРЕПЯМЕ И СЪЗДАВАНЕТО НА МЕЖДУНАРОДЕН КОНСОРЦИУМ, КОЙТО ДА СТРОИ АЕЦ БЕЛЕНЕ, ЗАЩОТО СТРОИТЕЛСТВОТО Е МНОГО СКЪПО И ЕДНА ДЪРЖАВА САМА ТРУДНО ЩЕ СЕ СПРАВИ 
 
КАКВИ ЩЕ СА ПРИОРИТЕТИТЕ ПРЕЗ 2003 Г. В РАЗВИТИЕТО НА ДВУСТРАННИТЕ ОТНОШЕНИЯ? 
- През последните години малко внимание се отделя на човешките отношения. Туризмът също ще е основен приоритет. През 2003 г. се надявам да продължи тенденцията в областта на политиката и на икономиката. 
 

