ИНВЕСТИЦИИТЕ В КУРОРТИТЕ НИ ПРЕЗ 2002 Г. СА НАД 120 МЛН.ЕUR 

ВЕСЕЛА ЯНЕВА  

ЩЕ настояваме ставката от 7% за ДДС в туризма да се запази и през 2004 г., заяви вицепремиерът и министър на икономиката Николай Василев на Втората национална туристическа конференция: България страна на мечтите. ДДС от 7% беше въведен през 2002 г. Василев подчерта, че проблем пред този бранш си остава нерешеният въпрос с визите на руските туристи у нас. 
Вероятно ще бъдат въведени облекчения в Наредбата за туроператорска и турагентска дейност, която МС прие в края на годината, прогнозира зам.-министърът на икономиката Димитър Хаджиниколов. Нормативният документ задължава туроператорите да поддържат персонал минимум от 5 души и поставя високи изисквания относно квалификацията им, който затруднява малките фирми в бранша. Затова в края на месеца въпросът ще се обсъди с браншовите организации и вероятно облекченията ще бъдат на регионален принцип, допълни Хаджиниколов. Той обеща, че в края на месеца ще станат ясни критериите за участие в програмата на ФАР Културен туризъм. Тя е на обща стойност 7.5 млн. ЕUR, като всеки проект трябва да е между 
70 000 ЕUR и 350 000 ЕUR, да се разработят от фирми, общини, браншови организации и да са свързани с привличане на туристи чрез културата и историята на страната ни. Според зам.-министъра инвестициите в туризма за 2002 г. у нас надхвърлят 120 млн. ЕUR, защото бяха направени подобрения в летните и зимните ни курорти. С Гърция обсъждаме предлагането и на общ религиозен туристически продукт с маршрут до Солун, каза още Хаджиниколов. 
 
СРАВНЕНИЕ 
ЗА 11-те месеца на м. г. България е посетена от 2 823 741 чуждестранни туристи по данни на зам.-министъра на икономиката Димитър Хаджиниколов. През 2002 г. броят на туристите в Турция се е увеличил с 14% до 13.3 млн. души, а почти 10 млрд. USD са приходите от отрасъла, заяви министърът на туризма в Турция г-жа Гюлдал Акшит. 14 млн. туристи средногодишно приема и Гърция. 4.2 млрд. USD приходи за м. г. е отчела Хърватия. .  

