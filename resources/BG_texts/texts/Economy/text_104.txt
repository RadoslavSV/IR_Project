НЯКОГАШНАТА ВИТРИНА НА ГЕРМАНСКАТА ИКОНОМИКА Е ПО-УЯЗВИМА ОТ ВСЯКОГА 

СП. SРIЕGЕL  

DЕUТSСНЕ Вank попадна във водовъртеж, който я влече към дъното. Финансовата група изразходва скритите резерви, настроението е повече от лошо, печалбите са скромни. А сега предстои и прокуратурата да предяви обвинение срещу шефа на водещата германска финансова институция. 
От години Deutsche Вank се развива низходящо. Ако от печалбата се приспаднат 3.5 млрд. ЕUR от продажба на дялови участия, остават някакви си 26 млн. ЕUR. Така е впрочем от години - Deutsche Вank изяжда капитала си. 
През 1998 г. влиятелният концерн приличаше на танкер, натоварен догоре с пари. Само скритите резерви, тоест печалбите от курсовете на пакетите акции и дяловите участия, складирани в неговия трюм, бяха на стойност 20 млрд. ЕUR. Никоя буря не можеше да отклони мощния кораб от неговия курс. Днес от капитала не е останало почти нищо. Наистина стойността на пакетите с акции и дяловите участия щеше отчасти да се стопи заради спада на фондовите борси - и все пак това щеше да стане съразмерно със спада на индекса DАХ. В такъв случай Deutsche Вank щеше все още да разполага с резерви от 12 млрд. ЕUR - колкото имаше през 1996 г. 
На практика обаче на Deutsche Вank й остават едва около 10% от нейните съкровища. Институцията разпродаде фамилното сребро, в последно време дори на безценица. 
Днес някогашната витрина на германската икономика е по-уязвима от всякога - като последица от всеобщата банкова криза и грешките на своите мениджъри. Сега тя трябва да плаща за това, че банкерите й във Франкфурт преследваха разнопосочни стратегии. Те занемариха традиционната дейност в полза на уж перспективното инвестиционно банкиране и така отблъснаха традиционните клиенти. Когато отново коригираха курса и поеха в противоположната посока, разгневиха инвестиционните банкери. Борбата между двата сектора на банката продължава да се води с пълна сила. 
 
НАД ШЕФА НА БАНКАТА ВИСИ КАТО ДАМОКЛЕВ МЕЧ ЗАПЛАХАТА ДА МУ БЪДЕ ПРЕДЯВЕНО ОБВИНЕНИЕ ВЪВ ВРЪЗКА СЪС СЛУЧАЯ МАNNЕSМАNN. А ТО МОЖЕ ДА МУ СТРУВА РЪКОВОДНОТО МЯСТО 
Според прокуратурата в Дюселдорф шефът на Deutsche Вank Йозеф Акерман, водеща фигура в германската икономика, е злоупотребил с фирмени средства при изкупуването на Мannesmann от Vodafone или най-малкото е спомогнал за злоупотребата. Следователите обвиняват бившия член на надзорния съвет на Мannesmann, че е дал благословията си за неправомерното изплащане на милиони марки на сегашни и бивши членове на управителния съвет. 
Така че предстои неприятен съдебен процес, в който шефът на банката трябва да инвестира най-вече време, с което не разполага. 
Нищо чудно, че курсът на акциите продължава да пада въпреки програмата за обратното им изкупуване. При встъпването си в длъжност Акерман посочи, че целта му е да удвои борсовата стойност на концерна. На практика под негово управление тя намаля почти наполовина. 
 
ЕДВА ЛИ НЯКОЙ Е НАЯСНО ЗАЩО ТОЧНО СЕГА, В ПЕРИОДА НА БОРСОВ СПАД, СЕ ПРОДАВАТ ДЯЛОВИ УЧАСТИЯ 
Още повече - през лятото Акерман многократно уверяваше, че продажбата на участия по сегашните пазарни цени изобщо не стои на дневен ред. 
Въпреки всичко Акерман се раздели с "периферни дейности" на банката на стойност над 6 млрд. евро - сделките с ценни книжа в САЩ смениха собственика си, както и бизнесът с американските потребителски кредити, а също и дялове в Вankque de Luxembourg SА. Много от дяловите участия, като например в Вankers Тrust през 1999 г., бяха закупени на твърде високи цени. 
Къде са обаче милиардите, които институтът осребри през последните години? Повечето от тях просто се изпариха във въздуха. 
Банката продаде своите уж неатрактивни дялови участия в германски промишлени предприятия, за да финансира перспективни инвестиции, с които сега отново се разделя, при това често пъти под себестойността им. 
С резервите се разкрасяваха и резултатите от последните години или се изплащаха огромните бонификации на инвестиционните банкери, чиито сделки често пъти се оказваха абсолютна катастрофа за банката. Такъв бе случаят с прекалено скъпата покупка на междувременно ликвидираната американска брокерска къща National Discount Вroker. 
А разпродажбите продължават. Акерман с гордост оповести продажбата на пакети акции на Deutsche Воеrse, Сontinental, Вuderus и други компании. Беше обявено, че банката ще се отърве от рискови капитали на стойност 1.5 млрд. ЕUR. Сред тях са компанията за курортни селища Сenter Рarks и дял в най-големия британски производител на снакс United Вiscuits. Ясно е, че в момента печалбите от продажби не се облагат с данъци. А и кой може да прогнозира докога нещата ще се запазят така. 
Каква е ползата обаче да не се плащат данъци, след като печалбите от курсовете на акциите драматично са спаднали? Борсовите експерти са сигурни, че след няколко години Deutsche Вank би могла да реализира многократно по-големи печалби независимо от евентуалните данъци. 
Защо е тогава тази поголовна сеч? В кулите на франкфуртската централа се шири недоверие. Все пак при продажбата на всеки пакет на търговците на акции се начислява комисиона независимо дали ценните книжа са собственост на клиент, или са от собствения портфейл. 
Без тези субсидии, уверяват сътрудници, инвестиционният сектор, ръководен от Кевин Паркър, "щеше да работи на червено". По време на бума високоплатените инвестиционни банкери бяха звездите на банката. Ролф Бройер, предшественикът на швейцареца Акерман, който днес оглавява надзорния съвет, дори ги наричаше "хора на изкуството". Последните три години обаче се оказаха катастрофални за господата с пъстрите тиранти и заплатите от милиони. 
Сега мнозина се чувстват ощетени, тъй като останаха с празни ръце при годишното разпределение на бонификации. 
Подобно решение демотивира целия екип, твърди разочарован лондонски банкер. В консултантския бизнес при сливания или листване на борсата т. нар. корпоративни финанси бяха намалени с 60%, дори бонификациите за висшите мениджъри. Deutsche Вank почти не печели пари от търговията с акции и по тази причина рязко намали заплатите. Стратегията на Акерман бе ясна: той искаше да запази екипа от инвестиционни банкери в периода на криза, за да бъде сред първите при евентуален растеж на финансовите пазари. Стратегията му обаче не даде резултат поради липсата на растеж. 
 
БИЗНЕСЪТ СЕ РАЗВИВА ДОБРЕ ЕДИНСТВЕНО В СЕГМЕНТА НА ВАЛУТНАТА ТЪРГОВИЯ И ТЪРГОВИЯТА С ДЪЛГОВИ ЦЕННИ КНИЖА, РЪКОВОДЕН ОТ ИНДИЕЦА АНШУ ДЖАИН 
 
Неговите 2800 сътрудници реализираха 26% от приходите и над две трети от цялата печалба на банката. Затова получиха големи бонификации. 
Джаин иска да се възползва от благоприятния момент и да сложи ръка на буксуващите сделки с акции на неособено обичания си колега Кевин Паркър. В банката се обсъждат ведомствени документи, които обосновават обединяването на двата отдела с необходимостта от икономии на разходи. 
Колко време обаче една банка може да живее само от търговията с облигации? Акерман напразно се опитва да регулира резките колебания в приходите на сегмента, като залага на стабилния бизнес с най-богатите клиенти. Те обаче вече не се ласкаят от поканите за турнири по голф или концерти и все повече обръщат гръб на Deutsche Вank. 
Допълнителни рискове крие бизнесът с кредити. Deutsche Вank отпусна кредити на стойност 172 млрд. ЕUR и не е ясно каква част от тях ще може да си получи обратно. Заради скромното развитие на конюнктурата в Германия експертите очакват броят на фалитите да достигне 42 хил. - рекордно досега ниво. 
Още по-застрашени са онези кредити, които припрените инвестиционни банкери отпуснаха в цял свят в подкрепа на своите сделки. По тази причина Deutsche Вank хлътна с много милиони заради фалити на големи компании в САЩ като WorldСom или Еnron. Сега тя възнамерява заедно със Сitigroup да отпусне на медийния гигант АОL Тime Warner кредит от 2 млрд. USD с надеждата, че ще участва при листването на борсата на кабелна дъщерна фирма на АОL. 
Мнозина все още не са наясно за стратегията, която Акерман следва с действията си. При това всичко зависи от него повече от всякога. След ожесточената борба за надмощие в управителния съвет швейцарецът с помощта на Бройер и Копер успя да прокара американския принцип на ръководство. Никога досега Deutsche Вank не е била толкова зависима от една-единствена фигура. 
Точно тя обаче има опасност да бъде замесена в съдебен процес в продължение на месеци. Може ли водещата банка в Германия да си позволи да има шеф, който е длъжен редовно да се явява пред съда и всичко това да се съпровожда с голям шум в медиите? 
 
СЦЕНАРИИТЕ 
Сега банката обмисля два сценария. При първия Акерман ще излезе в отпуск, докато трае процесът, през това време Бройер ще поеме ръководството. Сценарият обаче не се посреща радушно от инвеститорите. За професионалистите Бройер не е част от решението, а част от проблемите. 
При втория сценарий Акерман ще подаде оставка и ще бъде заместен от друг. 
Всякакъв друг вариант би бил катастрофа, така висш мениджър описва човешките ресурси на банката. 
Сама по себе се дискусията е поредното доказателство за лошото състояние на банката. Никога досега финансовата институция не е била толкова затруднена да намери приемник за шефския пост. 
Улрих Картелиери, бивш член на управителния съвет на банката, вече формулира девиза: "Трябва да издържим независимо от обстоятелствата." 
