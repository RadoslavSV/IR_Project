ИКОНОМИЧЕСКИТЕ ДАННИ СЪЩО НЕ РАДВАТ ИНВЕСТИТОРИТЕ  


 
 
КОТИРОВКИТЕ на фондовите борси в САЩ и Европа се завъртяха около първата за т. г. повратна точка - книжата на Стария континент вече подминаха най-ниските си нива от 2002 г. и в средата на вчерашния ден индексите достигнаха стойности от март 1997 г. Ситуацията в САЩ не е много по-различна, макар до октомврийските минимуми да има все още малко път надолу. Фючърсите на щатските индекси също сочеха отваряне със значителен спад. Всичко това предрича още една тежка седмица за фондовите борси, която може да завърши с нови негативни рекорди и загуби на пазарна капитализация за милиарди долари. А вината за предпазливостта на инвеститорите, заложили на късите продажби, е една - Ирак и войната, която се готвят да водят САЩ и Великобритания в най-богатия район на петрол в света. Политическото напрежение идва в най-неподходящия момент - след трите най-ужасни години за фондовите пазари от Голямата рецесия досега. 
Въпреки че никой от играчите не иска война, за мнозина от инвеститорите и анализаторите бързият изход от настоящото положение става все по-желан и котировките може да тръгнат нагоре, поне в краткосрочен период. Надеждите, че президентът на Ирак Саддам Хюсеин ще избяга от Ирак, си остават единствено добри пожелания и засега няма признаци за оттеглянето му без военен натиск. Ако това се случи, корпоративният мениджмънт по света ще може да гледа напред, без да мисли за война. Цената на петрола ще слезе и инвеститорите ще обърнат внимание на подобрените печалби за четвъртото тримесечие на годината. Докладите досега очертаха следната картина - корпоративна Америка започна да жъне плодовете на строгите мерки по орязване на разходите, съкращения на работна ръка и закриване на производствени мощности. Покачващите се цени на петрола обаче са голяма спирачка за икономиките на САЩ и Европа, които и без това се задъхват. И макар че фондовите борси ще реагират веднага на резолюция от ООН за Ирак, на реалната икономика ще й трябва много по-дълго време. 
Въпреки че икономиката на САЩ се намира в ключов момент за развитието й, от Федералния резерв няма да прибягнат до намаляване на лихвените нива по рефинансиране с федералните фондове. Най-малкото защото 1.25% лихва беше последната стъпка през ноември в монетарната политика. Стратезите на централната банка на САЩ се събират днес и утре на редовното си заседание на FОМС. Анализаторите чакат коментарите от заседанието, които едва ли ще изненадат мнозина. Несигурността около Ирак кара фирмите да не наемат нови работници, потребителското доверие пада, а БВП през последното тримесечие на годината няма да се покачи кой знае колко. Данните за БВП на САЩ ще станат известни в четвъртък /консенсусът на мненията се групира около 0.8% ръст/, но макроикономическата картина ще се поизбистри във вторник с поръчките за стоки с дълготрайна употреба и потребителското доверие. В петък излизат данните за потребителските нагласи според проучването на Мичиганския университет, както и чикагският индекс за промишлеността в Средния запад. За него предвижданията са скок с 2 пункта през януари, но останалите индекси не носят толкова оптимизъм. 
