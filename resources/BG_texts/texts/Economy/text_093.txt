ТЕМПОВЕТЕ НА ВНЕДРЯВАНЕ НА НОВИ ТЕХНОЛОГИИ И ПРОДУКТИ ЗАВИСЯТ ОТ УМЕНИЯТА И КВАЛИФИКАЦИЯТА 

МАРИЕЛА НЕНОВА, ДОКТОР ПО ИКОНОМИКА  


 
В МЕДИЙНОТО пространство е представен за обсъждане проект на Национален план за икономическо развитие. Този план има за задача да формулира основните проблеми и приоритети на развитие до 2006 г., като за изпълнението му България ще може да ползва финансова помощ от Европейския съюз на обща сума от 1197 млн. ЕUR за трите години от 2004 до 2006 г. Ако тези финансови ресурси бъдат разпределени по разумен начин за премахване на причините за основния според мен проблем на икономиката ни - недостатъчно високия растеж, то те може да допринесат за съществено ускоряване на темповете на икономически растеж.1 С изложението по-долу се опитвам да очертая някои от пречките, които според мен спъват растежа в България, и поставям въпроси, на които не мога да намеря отговор. Не се опитвам и да дам отговор на въпроса как да ускорим темповете на растеж - това би могло да стане в хода на дискусията, ако има интерес към тази тема и ако успеем добре да формулираме кои са пречките пред растежа. 
Всеизвестен факт е, че страните в преход, които вече са кандидатки за членство в Европейския съюз, изостават значително по равнище на доходите на глава от населението спрямо средното за общността. През периода 1997-2001 г. бе постигнато следното изменение в позицията на страните по отношение на среден доход на човек от населението /таблица 1/. 
Очевидно е, че за тези пет години Чешката република, Румъния и Словакия са направили стъпка назад, България е успяла да запази позицията си от 1997 г., а останалите шест страни са помръднали с няколко /немного/ пункта нагоре. 
Въпросът как в обозримо бъдеще да настъпи качествена промяна в съотношението на доходите и да спадне разликата със средното ниво за ЕС има еднозначен отговор - 
 
ВСЯКА СТРАНА ТРЯБВА ДА УВЕЛИЧАВА РЕАЛНИЯ СИ БВП ЕЖЕГОДНО С ТЕМПОВЕ, ЗНАЧИТЕЛНО ПО-ВИСОКИ ОТ СРЕДНИТЕ ЗА ОБЩНОСТТА 
Но въпросът как да се постигне това няма еднозначен отговор. Икономистите обикновено отговарят - зависи. 
Икономическата теория извежда два основни фактора на растежа: капитал и труд. Растежът се определя от динамиката и качеството на инвестициите в основен капитал, а способността на труда да ускорява растежа зависи от качеството на човешките ресурси. 
У нас в края на 80-те и началото на 90-те години изведнъж се оказа, че 
 
НАТРУПАНИЯТ ОСНОВЕН КАПИТАЛ Е МОРАЛНО ОСТАРЯЛ 
и в голямата си част непроизводителен. Този проблем се задълбочи през първите седем години на прехода поради поредицата от кризи и непоследователността в провежданата политика на трансформиране на икономиката ни в пазарна. Едва от 1998 г. реалните темпове на растеж на инвестициите се ускориха и останаха относително високи, а едва през 2002 г. се забеляза промяната в структурата на инвестициите: нарасна делът на инвестициите в технологии, насочени към икономично използване на ресурсите, и на инвестициите за производство на нови или с по-високо качество продукти.2 След 1997 г. се повиши нивото на преките чуждестранни инвестиции, което сигурно допринася за подобряване на качеството на основните активи. 
Според мен ускорението на инвестиционната активност се дължи в най-голяма степен на двата фактора: постигната макроикономическа стабилност и предвидимост на икономическата политика. Тези два фактора и в бъдеще ще влияят силно върху равнището и динамиката на инвестициите. Затова 
 
ПРИОРИТЕТ НА ИКОНОМИЧЕСКАТА ПОЛИТИКА Е ДА СЕ ПОДДЪРЖА МАКРОИКОНОМИЧЕСКАТА СТАБИЛНОСТ, А САМАТА ПОЛИТИКА ДА БЪДЕ ЯСНА И НЕДВУСМИСЛЕНА 
Новите инвестиции ще способстват за ускоряване на растежа в средносрочен аспект. Може би на тях се дължи тенденцията от средата на 2002 г. на изпреварващ растеж на износа спрямо вноса. Но съществуват ограничения пред темповете на внедряване на нови технологии и нови продукти, свързани с уменията и 
 
КВАЛИФИКАЦИЯТА НА ЧОВЕШКИЯ КАПИТАЛ /КАТО ПРОИЗВОДИТЕЛ И КАТО ПОТРЕБИТЕЛ/. 
През последните години икономическата теория поставя акцента върху човешкия капитал като много важен фактор за растежа. Според анализите 
държави с високо равнище на човешкия капитал имат по-добра способност да усвояват нови технологии и нови продукти 
Ако сравним образователното равнище в страните членки на ЕС и в страните кандидатки за членство, няма да намерим съществена разлика /таблица 2/. 
Ако погледнем също Индекс на технологични постижения на Програмата за развитие към ООН, то страните кандидатки за членство /включително и България/ са във втора група - групата на потенциалните водачи, в която се включват страни, които са инвестирали във високо равнище на човешкия капитал, широко използват открити вече технологии, но много малко обновяват технологиите си. По равнище на умения и квалификация на работната сила тези страни не отстъпват на първата група - групата на водачите. 
Независимо от благоприятните оценки за равнището на човешкия капитал в България 
 
СТРАНАТА НИ ОЧЕВИДНО ИМА ПРОБЛЕМИ С ТОЗИ ФАКТОР НА РАСТЕЖА И ПОКАЗАТЕЛНИ ЗА ТОВА СА ВЛОШАВАЩАТА СЕ ВЪЗРАСТОВА СТРУКТУРА НА НАСЕЛЕНИЕТО И ВИСОКОТО РАВНИЩЕ НА БЕЗРАБОТИЦАТА 
Населението на България е спаднало в периода 1992-2001 г. с 6% /514 хиляди души/. Една част от загубата се дължи на отрицателния естествен прираст на населението 
/минус 377 хиляди души/, а друга част на високото нетно равнище на емиграцията /минус 177 хиляди души/. Делът на населението под трудоспособна възраст спадна от 21.6 през 1990 на 16.5% през 2001 г., а средната възраст на населението се увеличи от 38.4 през 1993 на 40.1% през 2001 г.3 Принос за увеличението на средната възраст на населението у нас има и емиграцията, тъй като по-голямата част от емигрантите са във възрастовата група от 20 до 29 години. 
 
ВИСОКОТО РАВНИЩЕ НА БЕЗРАБОТИЦАТА 
е свързано с интензивността на преструктуриране на съществуващите предприятия, но то нямаше да бъде толкова високо, ако част от безработните можеха да започнат работа в нови фирми. Като че ли проблемът с относително ниския темп на откриване на нови работни места се дължи на разминаване между качество и квалификация на търсената и предлаганата работна сила /таблица 3/. 
А може би недостатъчната скорост на откриване на нови работни места се дължи на 
 
ЛИПСАТА НА ДОСТАТЪЧНО НА БРОЙ ДОБРЕ ПОДГОТВЕНИ ХОРА, КОИТО БИХА СЕ НАЕЛИ С ОТКРИВАНЕ НА САМОСТОЯТЕЛЕН БИЗНЕС 
Както физическият капитал, натрупан до 1990 г., изведнъж се оказа морално остарял, така и човешкият капитал, натрупан за същия период, е морално остарял. Поради инерцията в образователната система промяната в нея става много бавно и непоследователно. Вероятно по тази причина според анкетата за вътрешната и външната миграция на населението на България, проведена в рамките на преброяването на населението, делът на хората със средно образование е 56% от потенциалните емигранти - навярно тяхното намерение е да получат извън страната образованието, което би им помогнало да се реализират в живота. По тази причина според мен в Националния план за икономическо развитие трябва да се обърне най-голямо внимание върху развитието на човешките ресурси. 
------- 
1 Вж. примера на Ирландия. 
2 Вж. Анкета на инвестиционната активност в промишлеността на НСИ. 
3 Предварителни резултати от преброяването на населението и анкетите, които съпровождаха преброяването. 
