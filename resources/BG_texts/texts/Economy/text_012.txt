С ВЛАДИМИР ВЕЛИНОВ, ИЗПЪЛНИТЕЛЕН ДИРЕКТОР НА ЕЛАНА ФОНД МЕНИДЖМЪНТ АД, РАЗГОВАРЯ ХРИСТО СТОЯНОВ  


 
 
С ГОСПОДИН ВЕЛИНОВ, ПЪРВИЯТ ТРИМЕСЕЧЕН ОТЧЕТ НА ЕЛАНА ЕВРОФОНД Е ФАКТ. КАКЪВ РЕСУРС АКУМУЛИРА ФОНДЪТ В ТОЗИ ПЕРИОД? 
 - Учредителният капитал на ИД Елана Еврофонд АД е 515 000 лв. На 4 декември 2002 г., първия ден от публичното предлагане на акции, нетната стойност на активите беше 527 726 лв. Към 31 декември 2002 г. тя вече беше 2 861 195 лв., а към 24 януари е 3 826 238 лв. Ако говорим за бройката на емитираните акции, от 5150 акции при учредяването към края на годината броят на акциите в обращение беше 27 790, а към 24 януари е 36 720, което отразява ръст от 613%. 
 
КАКЪВ Е КРЪГЪТ ОТ ИНВЕСТИТОРИ ВЪВ ФОНДА? 
- Разнообразен. Като замисъл Елана Еврофонд е консервативен фонд, който инвестира само в инструменти с фиксиран доход. Той е насочен както към институционалните инвеститори, които предимно влагат в държавни ценни книжа, така и към хората с малки или значителни спестявания, които искат сигурност на инвестициите. Информацията от Централния депозитар показва, че има акционери с по 5 акции, както и такива с по 3000. Вече има и институционални инвеститори. Към момента кръгът е точно такъв, какъвто искахме да обхванем. 
 
КАКВИ КЛИЕНТИ ПРЕОБЛАДАВАТ - ФИРМИ СЪС СВОБОДЕН КЕШ, ОТ КОЙТО ИСКАТ ДА ИЗКАРАТ НЯКАКЪВ ДОХОД ЗА КРАТЪК ПЕРИОД, ИЛИ ИНВЕСТИТОРИ, КОИТО ГЛЕДАТ ПО-ДЪЛГОСРОЧНО? 
- Предимно вторият тип. Такива, които имат свободни средства за по-дълъг период и в същото време искат да разчитат на тях ежедневно. В дружеството няма наказателни лихви и те могат да изтеглят част или цялата натрупана сума всеки работен ден. За допълнително улеснение на акционерите листвахме акциите на Елана Еврофонд за търговия на фондовата борса. Така инвеститорите могат да си продадат акциите както на гишетата на Елана Фонд Мениджмънт, така и чрез всеки инвестиционен посредник на борсата. 
 
РЕАЛИЗИРАТЕ БЛИЗО 4% ДОХОДНОСТ ЗА 4 МЕСЕЦА. ОТКЪДЕ ИДВА ТЯ, ПРИ ПОЛОЖЕНИЕ ЧЕ ДОХОДЪТ ОТ ДЦК Е ДОСТА НИСЪК? 
- Към 24 януари нетната стойност на активите на една акция е 104.20 лв., което е над 4% покачване за четири месеца. На годишна база това е около 12.50%, след като се начислени всички разходи и задължения на дружеството. Този доход идва от изпълнението на стратегията, заложена в устава и проспекта на Елана Еврофонд - доходът да се формира както от лихвените купони на книжата, които са в рамките от 7.0 до 8.5%, така и от покачването цената на книжата. В последните четири месеца стойността на българските дългови книжа се покачи значително - между 5 и 20% за различните видове ДЦК. Роля изиграха положителните фактори, свързани с повишаването на кредитния рейтинг, поканата за НАТО, датата за влизане в Европейския съюз. Така че постигнатата доходност в размер на около 12.50% на годишна база е съвсем нормална. Тя е в горната граница на нашите прогнози за 8-12% чист доход от акциите на Елана Еврофонд за 2003 г. 
 
ОЗНАЧАВА ЛИ ТОВА, ЧЕ ЗА ИЗМИНАЛИЯ ПЕРИОД БЪЛГАРСКИТЕ ДЪЛГОВИ КНИЖА СА ОСИГУРИЛИ ПО-ВИСОКА КАПИТАЛОВА ПЕЧАЛБА ОТ ЧУЖДЕСТРАННИТЕ? 
- Зависи с кои чуждестранни книжа ги сравняваме. Ако говорим за американските или германските дългови книжа, които са и с най-висок рейтинг, при тях ценовите движения са много по-малки. При книжата от т. нар. развиващи се пазари ситуацията е различна. Представянето на руските и румънските книжа беше също толкова добро, колкото и на българските. 
 
КАКВА ЧАСТ ОТ ПОРТФЕЙЛА НА ФОНДА Е В ЧУЖДЕСТРАННИ КНИЖА? 
- Според тримесечния отчет към 31 декември 2002 г. 7% от активите са в чуждестранни еврооблигации, 80 - в български ДЦК, 2 - в парични средства, 7 в предоставени банкови депозити и 4% в краткосрочни вземания, предимно лихви по ДЦК. Все още не сме влагали средства в български ипотечни, общински и корпоративни облигации, въпреки че е предвидена такава възможност в проспекта. 
 
КОЙ ТИП ДЦК СЕ ОКАЗАХА НАЙ-ПЕЧЕЛИВШИ В ПОСЛЕДНИТЕ ЧЕТИРИ МЕСЕЦА? 
- Всички дългосрочни ДЦК реализираха голяма капиталова печалба - и ЗУНК облигациите, и книжата със срок 10, 7 и 5 години, и трите вида еврооблигации. Очакваме покачването на цените им да продължи. Има няколко причини за това. Първо, лихвените нива в САЩ и ЕС ще останат на сегашните ниски равнища и няма да тръгнат нагоре в скоро време. Очакваме България да продължи да произвежда положителни новини за финансовите пазари - чрез завършване на ключови приватизационни сделки и като следствие повишаване на кредитния ни рейтинг на ВВВ, което вероятно ще се случи през тази година. А с това ще влезем в обсега на нова група портфейлни инвеститори - тези, които имат ограничения да не влагат средства в страни от по-ниска рейтингова група. Още повече че тогава вече българските книжа ще бъдат по-евтини от книжата на други страни в новата група. Така че въпреки високите нива в момента има още потенциал за покачване. 
 
НЕОТДАВНА СТАРТИРА ПУБЛИЧНОТО ПРЕДЛАГАНЕ НА АКЦИИ ОТ РIОNЕЕR FUNDS, ДРУГИ ЛИЦЕНЗИРАНИ УПРАВЛЯВАЩИ ДРУЖЕСТВА СЪЩО ИМАТ НАМЕРЕНИЕ ДА СЪЗДАДАТ ВЗАИМНИ ФОНДОВЕ. КАК ОЦЕНЯВАТЕ ПОТЕНЦИАЛА ЗА ТАКЪВ БИЗНЕС У НАС? 
- Предлагането на акции от инвестиционни дружества има много голям потенциал. На Запад взаимните фондове са много разпространени, в България доскоро отсъстваха напълно. Според изследванията не само в развитите държави, но и в такива от бившия Източен блок, като Полша и Унгария, над половината от населението и фирмите влагат свободните си средства и спестявания в такива фондове. Логиката е проста. Ако човек сам закупи определен вид ДЦК, той не може да следи по 24 часа всички фактори, които влияят на цените, и да избере най-подходящия момент за продажба. Докато една такава институция е създадена с цел да управлява паричните средства професионално. Освен това съгласно българското законодателство доходите от покупко-продажба на акции от инвестиционни дружества от отворен тип са необлагаеми. Това важи както за физическите, така и за юридическите и чуждестранните лица и е съществено предимство и причина да се развият такъв тип фондове в България. 
 
КАК ЩЕ УБЕДИТЕ ПОТЕНЦИАЛНИТЕ СИ КЛИЕНТИ, ЧЕ, МАКАР И КОНСЕРВАТИВЕН, ФОНДЪТ НЯМА ДА ИЗГЪРМИ УМИШЛЕНО? 
 - Две са отличителните неща от гледна точка сигурността на такъв тип инвестиция. Първо, всички активи на инвестиционното дружество се съхраняват в банка депозитар. Тя е независима институция и следи да не излиза актив от сметките на дружеството без да влиза насрещен актив и дали фондът не се източва през високи цени на покупка или ниски на продажба. Банката депозитар на Елана Еврофонд е Българска пощенска банка АД - институция с достатъчно голям авторитет. 
Втората гаранция е фактът, че Елана Еврофонд няма мажоритарен собственик, който да е в състояние да упражнява контрол върху дружеството самостоятелно. Въпреки че в името си съдържа "Елана", реалните собственици са всички инвеститори, които са си предоставили средствата за управление. 
 

