ПОТЕНЦИАЛЪТ НА ТОЗИ БИЗНЕС Е ГОЛЯМ И ПОДОТРАСЪЛЪТ ЩЕ СТАВА ВСЕ ПО-КОНКУРЕНТЕН 

ВЕСЕЛА ЯНЕВА  


ВСЕ ОЩЕ не използваме достатъчно потенциала си да развиваме екотуризъм и така да привличаме повече приходи, смятат експерти. От една страна, причина за това е остарялата законова рамка, от друга - недоброто познаване на особеностите на този бизнес. Това обяснява и защо банките все още остават консервативни при кредитирането на подобни проекти. В същото време обаче този вид туризъм ще става все по-печеливш и търсен в световен мащаб. През миналата седмица беше представен проект на стратегия за дългосрочно развитие на екотуризма у нас. Документът е разработен от Асоциацията по алтернативен туризъм с помощта на регионалните камари и е финансиран от Американската агенция за международно развитие. Програмата ще бъде част от националната стратегия за бъдещето на целия отрасъл, която в момента се изготвя, заяви Димитър Хаджиниколов, зам.-министър на икономиката. 
Стратегията обхваща следващите 10 години, първоначално ще се изработи план за действие за 5 г. За доработването и прилагането й ще се създаде работна група към Националния съвет по туризъм. 
 
ДОКУМЕНТЪТ НЕ БЕШЕ ПРИЕТ ЕДНОЗНАЧНО 
от всички асоциации в бранша. Председателят на Българската асоциация на туристическите агенции Донка Соколова поиска в работната група да бъдат представени всички браншовици, а не само авторите на проекта. Чуха се и критики за качествата на проекта. Въпреки това план за развитие на този подотрасъл е нужен. Екотуризмът зависи от работата на няколко министерства и на общините. Целта на плана е така да се подобри координацията между тях и да се повиши инвестиционният интерес към бранша. 
 
ДО МОМЕНТА НЯМА ДАННИ КОЛКО СА ИНВЕСТИРАНИТЕ СРЕДСТВА 
досега в подотросъла. А именно липсата на достатъчно финансови средства бави развитието му. Консенсус, че екотуризмът е перспективна ниша, вече е постигнат. Този сектор е начин за опазване на околната среда и за развитие на отделните региони у нас. Освен това е стимул за развитие на дребния бизнес и за запазване на традициите в отделни региони. Парадоксът е, че 
 
ЕКОТУРИЗМЪТ ВСЕ ОЩЕ НЕ СЕ ВПИСВА В ПЛАНОВЕТЕ НА ЧУЖДИТЕ И БЪЛГАРСКИТЕ ИНВЕСТИТОРИ 
Банките също остават консервативни при финансирането му. 
Факт е, че подотрасълът става все по-интересен за ред големи туроператорски компании като Тrekking y aventura, UСРА, Аllibert, френската La Вallaguere. В него се включват и български туроператори. Най-многобройна остава групата на тези, които предлагат само настаняване в районите за екотуризъм, като се промоцира конкретният район, а не се предлага разработен продукт. 
 
БЪЛГАРСКИТЕ ТУРОПЕРАТОРИ СЕ ЗАТРУДНЯВАТ ОТ ФАКТА, ЧЕ ТОЗИ ВИД ТУРИЗЪМ ПРОИЗВЕЖДА МАЛКО ОБОРОТИ И ЗАТОВА СЕ ОКАЗВА НЕРЕНТАБИЛЕН. ИНВЕСТИЦИЯТА ЗА СЪЗДАВАНЕ НА ЦЯЛОСТЕН ПАКЕТ СЕ ИЗПЛАЩА БАВНО И ТОВА ПРАВИ БИЗНЕСА НЕПРИВЛЕКАТЕЛЕН 
Все още предлаганите екотуристически продукти у нас се основават на естествените дадености на дестинациите без усилия за тяхното оформяне като туристически продукт и за приближаването им до очакванията на клиентите. Това показва изследване по Проект за опазване на биологичното разнообразие и икономическия растеж, финансирано от Американската агенция за за международно развитие. Според него туризмът във вътрешността на страната е в зародиш. Изследването е качествено и количествено и е направено сред туроператори. То сочи още, че ролята и дейността на туроператорите е символична, удовлетвореността от услугите по настаняване и хранене е ниска. Екотуризмът е слабо познат като понятие и практика сред туроператорите, като почти 2/3 от интервюираните туроператори посочват, че не са запознати с екотуризма. 
Според експертите в бранша проблем е и липсата на креативност и инициативност за създаването на екотуристически продукти. А 
 
НЕРАЗВИТАТА ИНФРАСТРУКТУРА ДОПЪЛНИТЕЛНО СПЪВА 
всяко инвестиционно намерение. Рекламата в този подотрасъл също не е достатъчна. Държавата отпусна тази година едва 6 млн. лв. за развитие на целия сектор, което според експерти е недостатъчно. Тези фактори правят екотуризма все още непривлекателен за крупните инвеститори в бранша. Затова на този етап бизнесът може да разчита предимно на фондове и помощ от неправителствените организации. 
Правителството предвижда създаването на специален фонд за насърчаване на защитените територии и екологичния туризъм. Фондът ще се нарича Паркове и ще се създаде в рамките на досегашния доверителен екофонд. Ще бъдат отпуснати 2 млн. USD по линия на Глобалния екологичен фонд, а българската държава ще предостави 12.5 млн. лв. през следващите 5 години. 
 
ПОЧТИ НЕ СЪЩЕСТВУВАТ ПРИМЕРИ ЗА КРЕДИТИРАНЕ НА ПОДОБНИ ПРОЕКТИ ОТ ТЪРГОВСКИТЕ БАНКИ 
Според експерти това се дължи на факта, че средният размер на екотуристическия продукт е твърде малък, за да предизвика сериозен интерес от страна на кредитните институции. Често приходите от такива проекти са нетрайни или сезонни, което може да затрудни своевременното погасяване на заема. Предприемачите, които искат банков кредит, нямат дългогодишен опит в този бизнес, а това е изискване от страна на банките. 
Наблюденията на браншовици сочат, че банките ни стават все по-отворени към тези проекти. Предстои и стартът на проект по ФАР за развитие на българския екотуризъм, като общият му бюджет е 5.3 млн. ЕUR. Програма ФАР осигурява 4 млн. ЕUR, от които 200 хил. са предвидени за институционално изграждане. 1.3 млн. ЕUR се осигуряват от държавния бюджет, от които 200 хил. са предвидени за строителен надзор. 
 
ЩЕ СЕ КРЕДИТИРАТ ПРОЕКТИ НА СТОЙНОСТ МЕЖДУ 50 ХИЛ. И 300 ХИЛ. ЕUR. 
Другият проект по същата програма е за развитие на културния туризъм, като общият му размер е 7 млн. ЕUR. Програма ФАР осигурява 5.4 млн. ЕUR , а останалите идват от държавния бюджет. 5 млн. ЕUR от програмата и 1.6 млн. ЕUR от хазната ще отидат за проекти за развитие на културния туризъм. 0.4 млн. ЕUR ще се изразходват за договори за мениджмънт на проектите, консултантски и бизнесуслуги. 
У нас има над 270 работещи адреса за селски туризъм с капацитет над 2500 легла и възможности за над 4500 куверта по данни на Българската асоциация за алтернативен туризъм.Ръстът за 2002 г. в областта на екологичния, планинския и селския туризъм е около 6% и предполагаемият брой чужденци, ползвали такива услугия надхвърля 4000 души. Оценката за приходите от основни и допълнителни туристически услуги /включително отдадена под наем екипировка за ски, велосипеди, транспорт, екскурзоводство, дегустации/ сочи оборот от над 550 хил. ЕUR - сума, сравнима с годишно усвояваните средства от европейски фондове в селското стопанство. 
