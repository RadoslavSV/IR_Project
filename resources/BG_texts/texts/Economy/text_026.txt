АДВ ЩЕ ПРОВЕЖДА ТЪРГОВЕ ДО ДУПКА БЕЗ ОГРАНИЧЕНИЯ В ЦЕНАТА 

ВИКТОРИЯ ЛАЗОВА  


 
 
АКО длъжник на държавата се укрие и не се яви на покана, това вече няма да е пречка пред публичните изпълнители да намират, опишат и изземват активите му със съдействие на кметовете и полицията. Това съобщи вчера на пресконференция изпълнителният директор на Агенцията за държавни вземания /АДВ/ Станислав Михайлов. Така ще се действа и при въвеждане във владение на купувачите. Пълномощията са предвидени в проекта за изменениe на Данъчния процесуален кодекс, който кабинетът ще гледа втори път на свое заседание. Целта на промените е изчистване на процедурата и по-бързата реализация на имуществото на борчлиите. Агенцията е поискала публичните изпълнители да са с правата на съдия-изпълнителите, които събират частните вземания. 
Предстоят търгове до дупка, защото ще отпадне досегашното ограничение за цената, каза Михайлов. Идеята е началната цена за търга да се определя не по-ниско от данъчната оценка на активите /за МПС - застрахователната оценка/ и тя да се намалява с по 10% във всеки следващ търг до продажба. Сега първият търг се прави на 100% от цената, вторият - на 90%, и дотук се спира процедурата. 
 
РЪСТЪТ НА ОБЩИТЕ ПРИХОДИ НА АГЕНЦИЯТА ЗА ДЪРЖАВНИ ВЗЕМАНИЯ ЗА 2002 Г. Е 180% СПРЯМО 2001 Г., А ПРИ ПУБЛИЧНИТЕ ДЪРЖАВНИ ВЗЕМАНИЯ ТОЙ Е 317% 
Агенцията е събрала общо 102.756 млн. лв., а само от социални осигуровки, мита, данъци - 73.886 млн. лв. Общият номинал за събиране на публични вземания е 1 518 423 411 лв., като борчовете на най-големите 2129 длъжници са 1 309 528 954 лв. Сред най-големите длъжници са обявените в несъстоятелност Балкан, Варненска корабостроителница, Камбана, Плама, Агропромстрой, Камет, Кварц. В главна дирекция Публични изпълнители през миналата година са образувани 164 507 изпълнителни дела срещу 94 147 през 2001 г. 
Най-големите длъжници на държавата са ромските махали във Видин, Лом, Стара Загора, Сливен. Става въпрос главно за крайни звена на вериги за източване на ДДС, за фирми фантоми, за митнически измами. Борчът е 850 млн. лв. и е несъбираем. Той представлява 65% от вземанията спрямо общия им размер. Слабостите на митници, данъчни органи, социално осигуряване се проявяват в крайна сметка при нас под формата на суми, които са начислени, следва да се съберат, но срещу тях не стоят никакви реални активи и поради тази причина те са несъбираеми, каза Михайлов. АДВ е стартирала кампания за издирването и предаването на тези хора /в повечето случаи фантоми/ на прокуратурата и следствието, за да им се търси наказателна отговорност. В Англия неплащането на ДДС е криминализирано, има предложения това да се въведе и у нас, но общественият отпор е силен, каза Михайлов. 
Предстои процедура за осребряване на активите на авиокомпания Балкан. Ще бъдат извършени нови оценки на остатъчните активи на авиокомпанията и респективно те ще бъдат продадени и по поредността на удовлетворяване след заплащане на дължимите от Балкан възнаграждения на работниците и на служителите следват вземанията на държавата. 
 

