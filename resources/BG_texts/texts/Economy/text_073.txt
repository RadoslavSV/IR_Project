САМО отказът на Страната на изгряващото слънце от остарелите модели на икономическо развитие, датиращи още от 70-те години, и провеждането на радикална стопанска реформа, преди всичко на банковата система, биха могли да изведат Япония от структурната криза, в която е потънала. 
 
Старият модел, в основата на който са залегнали увеличаване на капиталите и работната сила, просто вече не работи, това е становището на Организацията за икономическо сътрудничество и развитие /ОИСР/. 
Както става ясно от прогнозата на организацията, през миналата година БВП на Япония, втората в света икономика, се е свил с 0.7%, през настоящата ще нарасне с 0.8%, а догодина - с 0.9%. Дефлацията, високата безработица, големите дългове, с които е обременено правителството, както и преди, ще спъват растежа на потреблението. 
Поевтинелите акции на японските компании и стагнацията на експорта допълнително влошават перспективите за икономическото развитие на страната през тази и следващата година. 
Япония се нуждае да повтори високите темпове на развитие, характерни за 80-те години, за да може да се справи с такива 
 
СЕРИОЗНИ ПРОБЛЕМИ КАТО БЮДЖЕТНИЯ ДЕФИЦИТ И ВИСОКИЯ ДЯЛ НА ЗАСТАРЯВАЩИТЕ ХОРА 
Неефективните сектори на икономиката - строителството и търговията на дребно, трябва задължително да станат по-печеливши. Реформите би следвало да се проведат комплексно във всички сфери на икономиката и преди всичко в банковия сектор. 
Макар че експертите на ОИСР като цяло дават 
 
ПОЛОЖИТЕЛНА ОЦЕНКА НА ДЕЙНОСТТА НА ПРАВИТЕЛСТВОТО НА Д. КОИДЗУМИ 
по извършването на реформите, основно в областта на дерегулацията и предприемачеството, авторите на доклада не са удовлетворени от сегашната ситуация във финансовия сектор и в областта на приватизацията. Ако не бъдат предприети радикални мерки, коментират те, положението във финансовата сфера още дълго време няма да се подобри. 
Разрешението на 
 
ПРОБЛЕМА С НЕОБЕЗПЕЧЕНИТЕ КРЕДИТИ 
вече е належаща необходимост, но не е единственото условие за оздравяване на банковата система - за да функционира нормално, тя трябва да стане отново рентабилна. За тази цел правителството трябва да не оказва натиск върху банките при предоставянето на кредити, а държавните да се приватизират. 
ОИСР настоява Японската централна банка да провежда по-активна и агресивна парично-кредитна политика, за да изведе икономиката от фазата на дефлация. 
Както съобщава немският вестник Нandelsblat, при изготвянето на доклада на ОИСР са възникнали сериозни разногласия между представителите на Япония и САЩ. 
Първият вариант на документа се сторил прекалено щадящ на американците и те настойчиво искали по-твърди и категорични формулировки. Американските експерти разкритикували преди всичко бавните темпове на провежданата реформа, особено що се отнася до финансовия сектор, а също така и недостатъчната според тях политическа воля на японското правителство по решаването на проблема с необезпечените кредити, чийто обем се оценява на 54.2 трлн. JРY. 
За да може банките, на които явно в момента не им достигнат капитали, да разрешат този проблем, ОИСР препоръчва на японското правителство да "вкара" финансови ресурси в кредитните централи. 
 
Точно от това обаче се страхуват инвеститорите, които се опасяват, че държавата частично ще национализира най-големите японски банки, а цените на техните акции ще продължат да спадат. Такова намерение неотдавна изрази и самият министър на финансите на Япония Х. Такенава. 
