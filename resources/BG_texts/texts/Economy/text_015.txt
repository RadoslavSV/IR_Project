МЕЖДУВЕДОМСТВЕНИЯТ СЪВЕТ РЕШИ ДА СЕ ОТКАЖЕМ ОТ СПОГОДБА С РУСИЯ ЗА ОРЪЖЕЙНИТЕ ЛИЦЕНЗИ 

СЪС ЗАМ.-МИНИСТЪРА НА ИКОНОМИКАТА НИКОЛА ЯНКОВ РАЗГОВАРЯ ВЕСЕЛА ЯНЕВА  


 
 
 ГОСПОДИН ЯНКОВ, СРОКЪТ НА КОНЦЕСИИТЕ НИ В ЛИБИЯ ИЗТИЧА ПРЕЗ 2005 Г. КАКВО ЩЕ НАПРАВИ ДЪРЖАВАТА ДОТОГАВА? 
- Преговаряме за удължаването на срока на концесиите и евентуално за променяне на условията по договора. Ще предложим удължаване между 15 и 25 години. Ние имаме договор, който изтича през 2005 г. и той трябва да се продължи, за да се пристъпи към реална експлоатация на находището. Имаме разбирането на либийската страна, че такова удължаване ще има при определени условия, които България трябва да изпълни. 
 
КАКВИ СА ТЕЗИ УСЛОВИЯ? 
- Условията са да предоставим технико-икономически доклад за експлоатация на находището, който включва инвестиционна програма за разработка и текущ план за експлоатация. По договора либийската страна трябва да покрие 50% от инвестицията. Т. е. ако инвестиционната програма за разработка на находището е например 400 млн. USD, либийската държава трябва да вложи 200 млн. USD. Необходимо е Либия да приеме тази програма, да убедим партньорите си там, че няма да си хвърлят парите на вятъра. Дали ние ще си хвърлим парите, тях не ги интересува, но те имат 50% разход за инвестицията. Такъв технико-икономически доклад в момента се изготвя от експерти и се надявам, че ще бъде готов до два-три месеца и ще го защитим успешно в Либия. Другото условие е привличането на технически способен и финансово стабилен партньор, одобрен от либийската страна, който да помогне на България да разработи находището. Защото ние няма да можем да извадим тези 200 млн. USD, ако става въпрос за такива пари. 
 
С КАКВИ КОМПАНИИ ПРЕГОВАРЯТЕ? 
- Не мога да ви кажа. Правителството преговаря с компании, които са били поканени, и до два-три месеца ще е ясно кой ще поеме финансовия ангажимент по изпълнение на договора. 
 
КАК ЩЕ БЪДЕ ОФОРМЕН ТОЗИ ДОГОВОР? 
- Въпросната компания ще влезе в правата и задълженията на българската страна по договора с Либия. Тя няма да стане страна по договора, защото ние не можем да продадем тези си права, но ще имаме споразумение с партньора, който ще финансира работата с пари и с техническо ноу-хау, а от друга страна, ще се овъзмезди, като взима част от българската квота от добития нефт. Т. е. инвеститорът дава част от парите, които България трябва да вложи, и взима част от добития нефт. 
 
ОСТАВА ЛИ СЪОТНОШЕНИЕТО 15 НА 85% МЕЖДУ БЪЛГАРИЯ И ЛИБИЯ? 
- Това ще е предмет на преговори. В интерес на двете страни е тези находища да бъдат разработени. И предвид че там са открити запаси, които за съжаление са малко, пред нас има два варианта - или да се откажем, или чрез взаимни компромиси да започне експлоатацията. Но либийската държава за разлика от българската е доста по-интелигентна. Тя иска да привлече инвестиции и да започне добив, защото това са пари в бюджета на Либия. Така че те, надявам се, ще направят необходимото, за да започне експлоатацията и договорът да бъде изгоден и за двете страни. А това съотношение може да се промени в такава посока, че и двете страни да са удовлетворени. За момента не мога да кажа какво ще е то. 
 
КАКВА ЧАСТ ОТ БЪЛГАРСКИЯ ДЯЛ ЩЕ ВЗИМА ЧАСТНИЯТ ИНВЕСТИТОР? 
- Инвеститорът, който ще поканим, ще взима по-голяма част от българския дял, защото той ще вложи и по-голяма част от парите. Така че със сигурност над 50% от българския дял. 
 
КОЛКО Е НЕОБХОДИМАТА СУМА ЗА ЕКСПЛОАТАЦИЯ НА НАХОДИЩЕТО? 
- Това е още въпрос на преговори. Смятат се текущите цени на строителните услуги в Либия. Не мога да ви кажа точната цифра, но става дума за неколкостотин милиона долара. 
 
КОЛКО ДОСЕГА СМЕ ВЛОЖИЛИ В ТОЗИ ПРОЕКТ? 
- Става въпрос за разходи през 80-те години, защото през 90-те не са извършвани проучвателни работи. Между 130 и 160 млн. USD сме вложили по различни оценки. Целият проблем с тези права на добив на нефт и газ там е свързан с тези разходи, защото нашите опасения са, че там са правени завишени разходи. Част от документацията по извършването на тези разходи е унищожена. Трябва да съберем целия архив, за да се види реално колко пари са били изхарчени и да се потърси евентуална отговорност. 
 
КАКВА БЕШЕ ПРИЧИНАТА ЗА ПОСЕЩЕНИЕТО В ЛИБИЯ МИНАЛАТА СЕДМИЦА? 
- Имахме среща на Управителния комитет по договора за съвместно производство и добив на нефт и газ. Този договор се управлява от смесен комитет, от представители на българската и на либийската страна. Комитетът трябва да приеме на първо четене технико-икономическия доклад и след това да го приеме либийската държава в лицето на Националната нефтена корпорация на Либия. През април ще е защитата на технико-икономическия доклад. 
 
ЗАЩО ДИРЕКТОРЪТ НА БУЛГАРГЕОМИН Г-Н РАКОВСКИ БЕШЕ В ЛИБИЯ? 
- Посещението му беше свързано с този въпрос и с вземанията на Булгаргеомин от Либия. Те са няколко милиона долара със сигурност и бих казал, че има изрядни документи за над 10 млн. USD, както и други документи, които висят и не е ясно дали ще ги приемат за перфектни. Още през 1992-1994 г. има вземания, които не са погасени. Според мен на база на тази малка приятелска проверка, която направих в Либия, става ясно, че документацията на нашите компании там не е в перфектно състояние. И затова Либия отказва с право да изплати някои суми. Тези проблеми са от години и не мога да си представя защо не са били решавани. Смятам, че в относително кратък срок би могла да се перфектира документацията. Либийската държава досега не е отказала плащане по договори с перфектни документи. 
 
ОБМИСЛЯ ЛИ СЕ ПРИВАТИЗАЦИЯ НА БУЛГАРГЕОМИН? 
- Трябва първо да се решат проблемите с правата за добив на нефт и газ и после да се изчистят вземанията на дружеството. И когато компанията излезе стабилна, да се търсят чужди партньори - мултинационална компания с бизнес в десетки държави за геоложкопроучвателни и добивни работи. Защото няма такава компания в България. 
 
КАКВИ СА ДЯЛОВЕТЕ НА БУЛГАРГЕОМИН В ЗАДГРАНИЧНИТЕ ДРУЖЕСТВА? 
- Булгаргеомин има смесени дружества в Либия и в Монголия. В Монголия проектът за добив на злато приключва, тъй като находището се изчерпва и до няколко години обектът ще се ликвидира. Дружеството там се самоиздържа. Булгаргеомин може да подобри финансовия си резултат, ако успее да събере голяма част от провизираните си вземания например от Никарагуа, Ирак и други места. Става дума за десетки милиони долари. Но вземанията от Никарагуа - над 12 млн. USD, няма как да се съберат, защото има мораториум върху външните плащания на Никарагуа от известно време насам. 
 
ЩЕ ИМА ЛИ СПОГОДБА С РУСКАТА СТРАНА ЗА ЛИЦЕНЗИТЕ ЗА ОРЪЖЕЙНИТЕ НИ ЗАВОДИ? 
- Междуведомственият съвет по ВПК и мобилизационната готовност взе решение да се спрат преговорите. Това ще е въпрос на поставяне на отделни части от проблема в различни дискусии. Тоест ако искаме да се възобновят доставките на материали и комплектовки на военни изделия, които произвеждаме, но тази доставка е спряна, ще трябва да си платим роялти от 1997 г. досега. 
Това, което не е плащано за експорта, ще се отделя в отделни преговори и ще се формират допълнителни споразумения с лицензодателите. 
 
ЩЕ ЗАРАБОТИ ЛИ СКОРО НОВА ПЛАМА? 
- Проблемът е свързан с финансирането и със стартирането на операциите. Проблемът не е в пристанище Варна. А оздравителният план не се изпълнява и това е ново основание за започване на процедура по несъстоятелност за Нова Плама. 
АДВ е кредитор и тях трябва да ги питате защо не работи Плама. 
 
НА КАКЪВ ЕТАП Е ПРОЕКТОЗАКОНЪТ ЗА ИНДУСТРИАЛНИТЕ ЗОНИ? 
- Има нов вариант на закона, който от миналата седмица се съгласува в МС и съдържа само преходни и заключителни разпоредби. Това е закон за голямото изключение от другите закони. За определени квалифицирани инвестиционни проекти за места се предвиждат изключения от закона за държавната собственост, което позволява предоставяне на земя без търгове и конкурси; изключение от закона за общинската собственост, тоест да се предоставят на преференциални условия на квалифицирани инвеститори, изключение от Кодекса на труда с освобождаване на работна ръка и изключение от закона за подземните богатства, т. е. да се предоставят концесии без конкурс за определен период, както и изключение от закона за устройство на територията. 
В България законите са направени за американски тип икономика, която няма проблеми с инвестициите. Съгласен съм, че законите трябва да се спазват от всички, но те трябва да се променят в зависимост от нуждите на обществото. 
 
КАК ЗАКОНЪТ ЗА ЗАДЪЛЖИТЕЛНИТЕ ЗАПАСИ ОТ НЕФТ И НЕФТОПРОДУКТИ, КОЙТО БЕШЕ ПРИЕТ ОТ ПАРЛАМЕНТА, ЩЕ СЕ ОТРАЗИ ВЪРХУ БРАНША? 
- Според закона държавата поема ангажимент за съхраняване на 30-дневен запас, т. е. 30-дневно потребление от годишното. Този 30-дневен запас ще се формира в баланса на Агенцията за държавен резерв и военновременни запаси, собственост на държавата. Останалите запаси за 60 дни ще се формират от търговците вносители и производители. Фирмите ще започнат да трупат запаси към 2007 г. Като първите години те ще се трупат само от държавната агенция, има преходен период на натрупване на 90-дневния запас. Самите запаси се трупат за сметка на фирмите и се поддържат от тях. Те трябва да бъдат съхранявани в публични складове. Срещу депозирането им в складовете ще се издават складови записи. По разчет на Министерството на икономиката и на министерството на енергетиката разходът за формиране на запасите ще е около 1 ст. на литър при натрупване на 90-дневния запас и практически няма да се усети от потребителите. Чрез закона бизнесът ще се извади на светло, ще се знае кой колко продава. Складовите записи са търгуеми инструменти на борсата. Създава се и конкуренция в областта на финансирането на компаниите, които ще формират резерва. 
 

