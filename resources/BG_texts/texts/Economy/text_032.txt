РАЙОННАТА прокуратура в Перник внесе в края на миналата седмица в районния съд в града обвинителен акт срещу бившия зам.-министър на промишлеността от правителството на Иван Костов - Марин Маринов. Според обвинението Маринов не е управлявал в интерес на държавата капитала на пернишкото дружество и е защитавал интересите на ирландската фирма Ферон инвестмънт ООД. По делото като свидетел е призован бившият министър на промишлеността Александър Божков, който заявил, че отговорност за Камет носи Маринов. Ако бъде признат за виновен, Маринов може да бъде лишен от свобода от 1 до 8 години. 
 
АРХИВ В. ПАРИ 
През октомври 1996 г. беше приет оздравителен план на обявения в несъстоятелност завод Камет. Планът предвижда продажба на ДМА за погасяване на задълженията. Най-голямото от тях е металургичното оборудване Даниели, закупено през 1989 г. за 145 млн. DЕМ. Първият търг за продажба на Даниели е проведен през 1998 г. и е спечелен от Гордън холдинг за сумата от 33 млн. DЕМ, но купувачът се оттеглил. През юни 1999 г. по решение на АП е обявена приватизацията на Камет. През август 1999 г. тогавашният министър на промишлеността Александър Божков разрешава Даниели да се продаде чрез преговори и възлага контрола по бъдещата сделка на заместника си Маринов. Дикрил консулт инженеринг оценява оборудването на 5 128 800 лв. и оценката е приета от МИ на 19.09.1999 г. Обявен е търг и меморандуми закупуват Ферон инвестмънт, КМ Калето АД-Провадия и Ферал ИКО АД-Пловдив. Всички кандидати предлагат равна цена - 5.2 млн. DЕМ, но до преговори е допусната само ирландската фирма, която е внесла депозит от 40 000 DЕМ. На 22.12.1999 г. съветът на директорите на Камет определя за купувач на Даниели Ферон инвестмънт. През същия период международен консорциум със седалище в София е изпратил писмо до СД на Камет, синдика на дружеството и до МИ с предложение за закупуване на Даниели, като е предложил цена от 14 млн. лв. Консорциумът поискал среща, но Маринов не я приел. На 6 януари 2001 г. договорът с Ферон инвестмънт е сключен, но купувачът не превежда в срок 10% от цената на сделката, не открива в 90-дневен срок акредитив в банка Сосиете Женерал-София, въпреки това е издадено удостоверение за собственост на Даниели. По-късно новото ръководство на Камет изпраща писмо до Ферон инвестмънт, че прекратява договора. По решение на МИ е обявен нов търг за Даниели през лятото на 2001 г., който бе спечелен от консорциум Хансатико за цена 40.7 млн. DЕМ. До сделка пак не се стига. В момента се подготвя нова оценка на Даниели и се очаква обявяването на поредния търг. 
