АП търси инвестиционен посредник за "Карловска коприна"
"ДНЕВНИК" 21/1 - 17:49 ч.

   

 

Агенцията за приватизация (АП) обяви конкурс за избор на инвестиционен посредник за продажбата на 33% от капитала на "Карловска коприна" АД - Карлово. Акциите на дружеството ще се продават на приватизационния сегмент на борсата срещу левове. 

Крайният срок за подаване на предложенията на участниците в конкурса е 5 февруари 2003 г. Цената на конкурсната документация е 500 лв., а гаранционният депозит е 5000 лв. и се превежда по сметка на агенцията. 

Инвестиционният посредник ще се избира по предложение за минимална продажна цена на една акция, възнаграждение за успешна реализация на акциите като процент и максимална стойност на възнаграждението. 

Крайната дата на публичното предлагане трябва да бъде не по-късно от 40 календарни дни, считано от датата на подписване на договора за инвестиционно посредничество. 

Основните акционери в дружеството са бившият приватизационен фонд "Доверие" с 25% и "Бул холдинг" с 21%. Дружеството не е в цветущо финансово състояние, тъй като продукцията му е с висока себестойност и трудно продаваема. 

На публичен търг с явно наддаване ще се продава машинният завод "Хан Тервел", обособена част от "Дунарит" - Русе. Началната цена е 2.3 млн. лв., а стъпката на наддаване - 100 хил. лв. Депозитът за участие е в 200 хил. лв. Търгът ще се проведе на 35-ия ден от датата на обнародване на решението в Държавен вестник. Цената по договора - половината в деня на подписване на договора, останалата част - в срок до 15 календарни дни. Парите от приватизацията на обособената част ще бъдат предоставени на "Дунарит" за погасяване на публичните задължения на дружеството. Към момента те възлизат на около 28 млн. лв. 

Предприятието е обявявано за приватизация от Министерството на промишлеността през 1998 г. Липсата на кандидати обаче отложи продажбата му и влоши финансовото му състояние. Преди време собственикът на фалиралата Първа частна банка "Йорсет холдинг" поиска обявяването на завода в несъстоятелност, като предложи да придобие предприятието по схемата "дълг срещу собственост". 




