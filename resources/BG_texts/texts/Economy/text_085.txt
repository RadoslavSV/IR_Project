МИНИСТЕРСТВОТО на икономиката на Казахстан разкри в края на януари амбициозен план, според който след 2015 г. централноазиатската страна ще се нареди сред петте водещи производители на петрол в света с добив в размер на 150 млн. т. Наличната експортна структура обаче преминава само през Русия и не е достатъчна да поеме увеличения поток. В търсене на нови маршрути през миналата година ръководството на централноазиатската страна прояви готовност да осигури нефт и за балканския петролопровод Бургас - Александруполис. 
Казахстан е най-големият производител на петрол в бившия Съветски съюз след Русия. През миналата година бяха произведени 47.2 млн. т. През 2003 г. икономическото министерство очаква да бъдат добити 52.7 млн. т, през 2004 г. - 56.0 млн. т, през 2005 г. - 62.1 млн. т, а през 2015 г. производството да нарасне до 150 млн. т. Правителството планира през април т. г. да одобри програмата за разработване на казахстанската част от каспийския шелф и в края на 2003 г. и началото на 2004 г. да организира търг за 120 блока в Каспийско море. 
 
НОВИТЕ ДОГОВОРИ 
и най-вече клаузите за данъците обаче сериозно разтревожиха напоследък чуждестранните инвеститори в процъфтяващия петролен отрасъл на Казахстан. През ноември 2002 г. най-голямото чуждестранно смесено предприятие в страната - ТengizСhevroil, ръководено от американската Сhevron-Тexaco, което разработва гигантското казахстанско находище Тенгиз и сега добива по 260 хил. б/д, преустанови работата по програмата за разширяване на находището на стойност 3 млрд. USD. Едва в края на януари консорциумът и правителството обявиха, че са уредили разногласията как ще се финансира разширението. Казахстанският министър на енергетиката Владимир Школник потвърди, че по-голямата част от разходите до 2005 г. ще бъде осигурена от чуждите инвеститори, а 
 
ХАЗНАТА ЩЕ ПРОДЪЛЖИ ДА ПОЛУЧАВА ПОНЕ ПО 200 МЛН. USD 
Първоначално ТengizСhevroil искаше да финансира проекта, който почти ще удвои добивите до 440 000 б/д, като реинвестира печалбите от петролния износ. Но това разтревожи правителството, тъй като заплашваше да го лиши от силно необходимите данъчни постъпления. Двете страни може и да сключиха сделка за Тенгиз, но продължават да спорят по екологични проблеми. В началото на декември казахстански съд глоби ТengizСhevroil със 71 млн. USD за екологични щети, причинени от складирането на милиони тонове сяра без разрешение от местните власти. Някои твърдят, че съдебното решение е предизвикано не от безпокойство за околната среда, а от променения начин на събиране на данъци. В миналото някои налози се плащаха на Атирауска област, където се намира Тенгиз, но през 2002 г. централното правителство обяви, че всички данъци трябва да се превеждат в столицата Астана. Именно тогава ръководството на областта реши да съди ТengizСhevroil. Неприятната атмосфера, създадена от съдебното решение и правителствените караници заради финансирането на Тенгиз, 
 
РАЗТРЕВОЖИ И ДРУГИ ЧУЖДИ ИНВЕСТИТОРИ 
Американската фирма Рarker Drilling предупреди, че ще се наложи да спре работа в находището Тенгиз, ако спорът с правителството не бъде решен. Италианската Аgip, ръководеща консорциума, който разработва находището Кашаган /неговите възстановими резерви се оценяват на 13 млрд. б, докато тези в Тенгиз са 6-9 млрд. б/, отиде още по-далеч и обяви, че ще преустанови работа, ако кабинетът не спре да променя едностранно вече подписани споразумения. 
 
НАХОДИЩЕТО КАШАГАН Е В ОСНОВАТА НА УСИЛИЯТА НА АСТАНА ДА ПРОМЕНЯ ДОГОВОРИТЕ В СВОЯ ПОЛЗА 
След откриването му администрацията на президента Нурсултан Назарбаев прие нов закон за чуждите инвестиции. Той ограничава правата на чуждите компании да обжалват правителствените решения относно договорите. Явно правителството възнамерява да даде на новите инвеститори по-малко, отколкото на ТengizСhevroil. 
Дори Казахстан да успее да извлече петрола от находището Кашаган, трябва да търси начини да го 
 
ТРАНСПОРТИРА ДО ПАЗАРА 
В момента Казахстан има два тръбопровода, които преминават през Русия - този на Каспийския тръбопроводен консорциум /КТК/ с капацитет 18 млн. т годишно, който през 2007 г. трябва да достигне 38 млн. т, и по-малкият Атирауско-Самарски тръбопровод. Те са достатъчни за преноса на очаквания през следващите 3 г. петрол. Но след като през 2005 г. потече нефтът от Кашаган, казахстанците ще трябва да намерят и трети маршрут. Една от възможностите е да се използва тръбопроводът Баку - Тбилиси - Джейхан до Турция. Проектът най-сетне намери спонсор в лицето на ВР и се очаква тази година да започне да се строи и да бъде завършен до 2005 г. Правителствата на Казахстан и Азербайджан вече говорят за евентуална сделка. Но дори и да се стигне до такава, казахстанският петрол пак ще трябва да бъде превозван с танкери през Каспийско море до Баку. Това е така, защото все още буксува въпросът за тръбопровод под морето. И докато каспийските страни не успеят да се споразумеят как да разделят територията на морето помежду си, вероятността за някакви планове е малка.
