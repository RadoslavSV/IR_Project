Великата илюзия или докога ще продължи Американският век
                  САЩ са самодоволни, но днешното им влияние няма да продължи 
                  дълго.
                  Робърт Дж. Самюелсън
                  20 век беше векът на Америка в много отношения. В началото на 
                  века Америка съществуваше на ръба на световния ред. Въпреки, 
                  че американците бяха изгонили Испания от Куба и Филипините 
                  през 1898 г., традиционният изолационизъм все още беше в сила. 
                  През 1905 г. президентът Тиъдър Рузвелт чрез преговори сложи 
                  край на Руско-Японската война. Но този факт беше забележителен 
                  именно защото бе толкова изключителен. Икономическата сила на 
                  САЩ, макар и по-голяма от дипломатическото им влияние, 
                  оставаше недооценена. Вероятно още тогава американците са се 
                  радвали на най-високия световен жизнен стандарт. Но Европа все 
                  още считаше себе си за световния център на търговията.
                  Сто години по-късно САЩ са безспорният лидер. Америка не само 
                  отбеляза победа в големите конфликти на века, но и прогресивно 
                  елиминира потенциалните съперници. Първата световна война 
                  елиминира Англия. Втората световна война направи същото с 
                  Германия. А студената война изтощи Русия. 
                  В настоящия момент САЩ нямат съперници във военно и 
                  икономическо отношение. 
                  Числеността на въоръжените сили на Китай може и да надвишава 
                  тази на САЩ в съотношение 2:1, но въоръжените сили на САЩ е 
                  най-модерните и мобилни - факт, който беше подчертан в Косово 
                  и Персийския залив. Що се отнася до икономическото 
                  превъзходство, брутният вътрешен продукт на САЩ за 1998 г. в 
                  размер на повече от 8 билиона долара леко надвишаваше 
                  производството на ЕС (чието общо население надвишава това на 
                  САЩ със 100 млн души) и надмина производството на Япония с 
                  повече от 5 билиона долара. Средният доход на глава от 
                  населението в Америка е с 45% по-висок от този в Европа (макар 
                  и по-висок от този в Германия само с 33%) и с 26% по-висок от 
                  този в Япония. 
                  Превъзходството на САЩ е трудно да бъде преувеличено. Пет от 
                  десетте най-големи мултинационални корпорации са американски. 
                  Кока-Кола е най-продаваната безалкохолна напитка в света. 
                  Холивуд е световната столица на развлекателния бизнес. А 
                  американското надмощие не се изчерпва само с умните бомби и 
                  Кока-Колата. 20 век беше състезание на идеи. В началото беше 
                  Империята: идеята (изразена грубо), че някои нации трябва да 
                  управляват други. Последваха фашизмът и комунизмът. Оцеля само 
                  американският идеал - със своето наблягане върху човешкото 
                  достойнство, свободата и материалния прогрес. Всъщност 
                  неговото непрекъснато, макар и спорадично разпространение, 
                  вдъхнови американския автор 
                  Франсис Фукуяма да обяви "края на историята". 
                  Победата на демокрацията и пазарната икономика бавно заличи 
                  големите геополитически конфликти.
                  Като се има предвид доминиращата позиция на САЩ, твърдението, 
                  че следващият век няма да принадлежи на Америка, може да звучи 
                  странно. И все пак това е най-сигурното предположение. Нека 
                  разгледаме причините за това. Първо - историческата точност. 
                  Изминалият век може и да е принадлежал на Америка, но етикетът 
                  не отговаря на съдържанието. През по-голямата част от века не 
                  Америка диктуваше хода на събитията. Тя главно пречупваше 
                  чуждата воля. Това определение характеризира двете световни 
                  войни, и, в по-малка степен - студената война. Междувременно, 
                  вътрешното спокойствие често очевидно отсъстваше, като 30-те 
                  (икономическият крах) и 60-те години (социалните вълнения) 
                  бяха главните примери за това. Ако векът беше свършил през 
                  1980 г., никой не би възвестил един нов Американски век.
                  Преди 20 години цареше песимизъм. 
                  През 1980 г. инфлацията беше почти 14%. Кризата с иранските 
                  заложници беше унизителна. Бестселърът на 1987 г. "Възходът и 
                  падението на великите сили" с автор историкът от университета 
                  "Йейл" Пол Кенеди отразяваше царящия фатализъм. В книгата се 
                  казваше, че Америка и нейното влияние са се разраснали 
                  прекалено много и тя е осъдена на упадък. Краят на студената 
                  война опроверга теорията на Кенеди като предсказание за 
                  недалечното бъдеще. Но последвалата възхвала на силата на 
                  Америка може да се окаже също толкова недалновидна.
                  Дори най-мощната нация-държава може да не е в състояние да 
                  обуздае заплахите на новото хилядолетие: разпространението на 
                  ядреното оръжие, особено в нестабилните райони (Индия, 
                  Средният изток); тероризмът, включващ - вероятно - оръжия за 
                  масово унищожение; икономическата нестабилност - огромните 
                  амплитуди на финансовите пазари и търговските потоци, 
                  технологичните сривове - случайни или резултат на саботаж - на 
                  жизненоважни компютърни или комуникационни системи. А отвъд 
                  тези заплахи се намират вътрешните предизвикателства към 
                  социалната сплотеност и икономическото благополучие.
                  Най-очевидното от тези предизвикателства е застаряването. До 
                  2030 г. съотношението на работещото население (от 18 до 64 г.) 
                  към по-възрастното население (65 и повече години) в САЩ се 
                  очаква да спадне от днешното 3:1 до 2:1. Правителствените 
                  програми за пенсионерите могат да повишат разходите до степен, 
                  която да доведе до тежки данъци или огромен бюджетен дефицит. 
                  (Европа и Азия наистина са подложени на още по-голямо 
                  напрежение, което хвърля дълга сянка върху техните перспективи 
                  за икономически растеж и политическа хармония.)
                  Но нека пренебрегнем тези проблеми. Нека пренебрегнем и 
                  възможността американците, амбивалентно настроени по отношение 
                  на ролята на своята нация в света, да се уморят от това да 
                  бъдат свръхсила. Нека вместо това се съсредоточим върху 
                  по-малката вероятност Американският век да продължи заедно с 
                  експанзията на демокрацията и пазарната икономика. 
                  Тази експанзия или ще настъпи или не. Лошото е, че каквото и 
                  да стане, американското превъзходство може да пострада.
                  Представете си, че демокрацията и пазарната икономика 
                  процъфтят. Дялът на Америка в световната икономика ще намалее. 
                  Сега той е около една пета, но бързият икономически растеж в 
                  Китай, Индия, Югоизточна Азия, Африка и Южна Америка, където 
                  живеят три четвърти от шестте милиарда жители на планетата, ще 
                  доведе до неговото свиване. С увеличаването на 
                  благосъстоянието и увереността на други страни, ще се 
                  увеличава и възможността им да застрашат американските 
                  интереси и военни технологии. Европа и Япония - със своите 
                  демокрации, пазарни икономики и силни връзки със САЩ - в 
                  продължение на години подготвят евентуално лидерство на 
                  Африка. Дали с увеличаването на своята сила и промяната на 
                  своя статус китайците, индийците, бразилците - със своите 
                  по-слаби връзки - биха се примирили с лидерството на САЩ? 
                  Недоволството от САЩ е толкова разпространено, колкото и 
                  възхищението от тях.
                  Нека сега разгледаме алтернативната възможност: възходът на 
                  демокрацията и пазара не е неизбежен. 
                  По една или друга причина глобалната икономика не става 
                  реалност. 
                  Защитата на търговията расте докато правителствата се опитват 
                  да запазят работни места. Страни, които са се движели към 
                  демокрация, (Китай, Русия?) се отдалечават от нея. Народите в 
                  цял свят подчертават своите политически, културни, религиозни 
                  и етнически различия. Национализмът расте, а обществената 
                  подкрепа за международната политика спада. Правителствата се 
                  опитват да съвместят икономическата взаимозависимост и 
                  политическата враждебност. Накратко, американският модел на 
                  икономически и политически плурализъм потъва.
                  Това, което знаем за бъдещето, е това, което не знаем. 
                  Въпросът не се състои в това да правим предсказания. 
                  По-важното заключение е в наличието на силна логика, която, 
                  дори и в най-добрия случай работи срещу американската мощ и 
                  влияние. Икономическият растеж е чудесно нещо, но също така и 
                  изключително разрушително. Той променя разпределението на 
                  политическата, социалната и икономическата мощ. В САЩ 
                  американците непрекъснато стават свидетели на това. 
                  Стоманената индустрия губи своите позиции и водещо място; 
                  индустрията за производство на полупроводници е във възход. 
                  Северозападът губи политическата и икономическата си власт; 
                  Западът и Югът печелят.
                  Същият процес е в развитие извън САЩ; последиците от него са 
                  по-мрачни. С напредъка си много страни могат да противостоят 
                  на позициите и интересите на САЩ в международните организации. 
                  Глобалното съперничество ще се увеличи. През 80-те години 
                  американците се страхуваха, че японските индустрии ще надминат 
                  американските им еквиваленти. Въпреки че тези страхове бяха 
                  преувеличени, те бяха не по-малко нереалистични от днешната 
                  неизречена убеденост, че американските компании могат да 
                  задържат водещите си позиции за неопределено дълъг период от 
                  време. "Крайслер" вече фактически е под чуждестранен контрол. 
                  Геополитическият баланс също може да се промени. Каквото и 
                  друго да кажем, един беден Китай представлява по-малка 
                  потенциална заплаха за САЩ от един богат Китай.
                  Но компетентните, двусмислени и мрачни прогнози се губят на 
                  фона на сегашния климат на опиянение. В настоящия момент 
                  американците са по-доволни от себе си (и дори самодоволни) 
                  отколкото от десетилетия насам. Те станаха свидетели на 
                  гигантски бум. Икономическите съперници изостават. Победата от 
                  студената война е все още прясна; американските военни 
                  технологии нямат равни на себе си. Страната има много 
                  проблеми, но не и очевидни кризи. В края си, 20 век изглежда 
                  наистина принадлежи на Америка. Ние живеем в един изключителен 
                  и, твърде вероятно, краткотраен и измамен момент. Не можем да 
                  знаем какво ще бъде продължението на Американския век. Но той 
                  може да бъде по-неприятен от оригинала. 

