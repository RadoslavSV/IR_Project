ЛЮБОМИР ПОПЙОРДАНОВ, ПРЕДСЕДАТЕЛ НА БЪЛГАРСКАТА АСОЦИАЦИЯ ЗА АЛТЕРНАТИВЕН ТУРИЗЪМ /БААТ/:  


ГОСПОДИН ПОПОЙОРДАНОВ, КАКВА Е ЦЕЛТА НА СТРАТЕГИЯТА? 
- Стратегията е плод на работата на много хора от държавния и гражданския сектор и на хора от неправителствени организации. Това е стратегия, направена от и за хората, които се интересуват от екотуризъм, а не е направена от чиновници. Има своите качества и отговаря на съвременните изисквания в много отношения. Тя е жив организъм и това, което е написано днес, подлежи на подобряване и на допълване. В бъдеще това, което не е актуално, ще отпадне, като въпросът е да се изработи план за действие, който да се кредитира от държавата. 
 
КОЛКО ФИНАНСОВИ СРЕДСТВА СА НЕОБХОДИМИ ЗА ИЗПЪЛНЕНИЕТО НА СТРАТЕГИЯТА? 
- Никой не може да се ангажира с цифра. Имаше реплики, че в документа няма количествени показатели. В него не е казано колко туристи трябва да се привлекат, което може и да е недостатък. Но в света най-високият показател е 5% пътуващи във водещи дестинации, но това не значи, че 5% от българския туризъм ще се образуват от екотуризъм. Това е твърде оптимистично. Има много негативни фактори, които пречат на реализирането на всякакви стратегии. Те са бизнессредата, институционалната среда и правната рамка, които са некачествени. Така че тази стратегия е отворено писмо към бъдещето. 
 
А ЗАЩО ТОЗИ ПОДОТРАСЪЛ НЕ ПРИВЛИЧА ГОЛЕМИ ИНВЕСТИЦИИ, ВЪПРЕКИ ЧЕ Е ПЕРСПЕКТИВЕН? 
- Той е свързан с нормативна рамка, която цели да ограничи въздействието върху околната среда. Тоест нормативната рамка създава изисквания към инвеститорите, а инвеститорите в България невинаги уважават законите. Въпреки всичко тази рамка съществува и създава задръжки. А сериозни инвеститори отвън няма да си позволят да я нарушават. Кои са инвеститорите в българския туризъм? Едните са немски средства, които се инвестират в реновирането на хотели, при което идват най-бедните туристи, за да спестяват своите пари. Другите са изпрани пари, преминали през няколко възможни кръга у нас и в чужбина, връщат се под формата на различни видове инвестиции и са в масовия туризъм. А там този процес на обръщане на парите е най-бърз. Но за да има инвестиции в този вид туризъм, трябва да имаме една друга представа за България. А почти никой у нас не инвестира за създаването на нова представа за България и не се прицелва в други видове туристи, които са с повече изисквания. Така че се отчитат бройки на хора, но не и приходите, които те носят. А екотуризмът не е просто инвестиране в легла и обръщане на пари. Трябва да се направи продукт, което изисква интелектуални усилия и фантазия. Тоест това е дълга инвестиция във времето, която не е като инвестиция в един плаж. 
Този туризъм привлича хора с много високи възможности и при всички случаи - със средни и над средните възможности, които имат много конкретни изисквания, които са интересни и спечелването на такива клиенти ще е успех за България. А това означава, че в България ще дойдат и други инвеститори и на нея ще се гледа на запад по друг начин. Тези туристи имат своите изисквания и ако ние ги постигнем, ще имаме добри и стабилни приходи, които ще са много по-прогнозируеми в бъдещето, отколкото хотелите с евтините инвестиции на морето. И в една жестока световна конкуренция за ниски цени това е много по-добре. Защото по света е нормално леглата и хотелите да са хубави, стаите да са луксозни и гледката да е към морето. Все повече се обръща внимание на природата и на автентичността, защото това са липсващите стойности, за които има дефицит в света и към които се стреми елитът. 
