ГОСПОДИН КИРКОВ, СЛЕД КАТО СТАРИТЕ ЕКОЩЕТИ СА ОТСТРАНЕНИ, КАКВО СЛЕДВА В ТАЗИ ОБЛАСТ? 
- Процес на постоянно подобряване. Предстои ни да уточним следващите цели, като имаме още много да постигаме, за да приведем цялото си производство според екологичните норми на държавата. В момента подготвяме програма за допълнителни инвестиции в областта на екологията. Комуникацията с правителството и общините продължава, но е факт, че регионът остава замърсен и че много от щетите, свързани не само с нашето предприятие, но и с други, продължават да са факт. За да се продължи инициативата извън завода, мислим да създадем 
 
РЕГИОНАЛНА ПРОГРАМА, С КОЯТО ДА СЕ КАНДИДАТСТВА ПО ОПРЕДЕЛЕНИ ПРИСЪЕДИНИТЕЛНИ ФОНДОВЕ 
 
КАКВО ВКЛЮЧВА ТАЗИ ИНВЕСТИЦИОННА ПРОГРАМА? 
- Новите български и европейски норми допускат съдържание от 800 мг на куб. м серен двуокис във въздуха, докато ние имаме 1100-1200, което е над нормата. При други предприятия се отчитат още по-високи нива. Затова инвестиционната ни програма е свързана с допълнителни инвестиции във филтри. Цялата екопрограма ще съдържа 25-30 мерки, ще е готова през юли и тогава ще е ясен размерът на нужните средства. 
 
ДОСЕГА КОЛКО СТЕ ВЛОЖИЛИ ЗА ОПАЗВАНЕ НА ОКОЛНАТА СРЕДА? 
- Компанията е инвестирала досега над 60 млн. USD за нови съоръжения за сярна киселина и т. н. В нашата индустрия подобряване на параметрите на производството е пряко свързано с подобряване на параметрите на производителността. Увеличаването на производствените капацитети на завода става чрез закупуване на съвременни технологии, които са и по-чисти от традиционните. Освен това 30 млн. USD от цената, която беше платена за МДК-Пирдоп, отиде за отстраняване на стари екощети. 
Реално старите щети бяха за сметка на държавата. Ако вие купувате едно предприятие и знаете, че след 15 години екологичните изисквания ще се увеличават и ако трябва да отговаряте за историческите щети, ще ви е трудно да ги определите първоначално като размер. Затова държавата пое пасива и е инвестирала. Т. е. държавата инвестира за пречистване на старите замърсявания, а ние инвестирахме, за да произвеждаме така, че да не замърсяваме в бъдеще. 
 
КАК ЩЕ КОМЕНТИРАТЕ ФАКТА, ЧЕ РАЗХОДИТЕ ЗА ОПАЗВАНЕ НА ОКОЛНАТА СРЕДА ЗАТРУДНЯВАТ БЪЛГАРСКИТЕ ЗАВОДИ? 
- Държавата ни вече върви по пътя на Европа и трябва да се конкурираме на европейските пазари. Производителността е пряко свързана със себестойността на продукта. Ако себестойността е висока, продуктът става непродаваем. 
 
В МОМЕНТА ДИЛЕМАТА ПРЕД БЪЛГАРСКИЯ ПРОИЗВОДИТЕЛ Е ДАЛИ ДА ВЛОЖИ 1 USD В ПРОИЗВОДИТЕЛНОСТ, ИЛИ ДА ГО ВЛОЖИ ЗА ОТСТРАНЯВАНЕ НА ЕКОЩЕТИ. ТОЙ РЕАЛНО НЯМА ИЗБОР 
и трябва да направи и двете. Затова балансът е да намери технология, която повишава производителността и в същото време е екологична. А за държавата ключовият момента е да гарантира на българския бизнес достатъчни преходни срокове, за да направи това. Защото ние най-вероятно ще влезем в ЕС до 2007 г. и е невъзможно българската индустрия да произвежда по европейски екостандарти до 2007 г. Това ще изисква 10-15 години. И затова бизнесът и правителството трябва да приемат план за действие, да се конкретизират преходни периоди, да се договорят с ЕС и това да се заложи в документите по присъединяването. 
 
Една компания може да въведе дейността си в рамките на европейските норми, без да има система за управление на околната среда ISО 14 000. Тази система ви казва, че вие имате контрол върху вашите действия. Но това не е ключът, по-скоро е голям маркетинг. А преди да се стигне до ISО 14 000, е важно да се инвестира в производителност и в чисти технологии, а когато тези инвестиции са направени, те вече може да се управляват със система като ISО. 
 
Би било самоубийство да кажем, че от 2007 г. приемаме всички европейски стандарти, защото това значи, че тогава българската индустрия ще затвори врати. Много държави са си извоювали преходни срокове от 7 до 15 години. Но за нас в никакъв случай не по-малко от 4-5 години. 
Знаете, че много предприятия в България са декапитализирани, нямат достъп до дългосрочни кредити, а тези инвестиции са много тежки. И самата бизнесобстановка не позволява на тези предприятия да си осигурят средствата, за да си въведат производството в тези рамки. А много подобни предприятия дори все още не могат да се управляват, затова пътят е дълъг - по-добър мениджмънт, дългосрочно кредитиране на индустрията и спазване на ангажиментите към кредитните институции. Но е важно да балансираме, като повишаваме производителността и същевременно спазваме еконормите. Това е омагьосаният кръг. 
 
КАКВИ БЯХА ТРУДНОСТИТЕ ПРИ ТОЗИ ПРОЕКТ? 
- Координацията между институциите. Предложихме да подобрим администрирането на процеса, да се намали нивото на бюрокрацията. Например имате договор за приватизация, според който земята е безвъзмездно предоставена. Започвате да строите и виждате, че правителството не го е направило. Затова решихме да изкупим земите, но трябваше да отчуждаваме общински или държавни земи. И тези неясни неща в закона доведоха до голяма бюрокрация и ни принудиха дори да заобиколим някои от процесите с подкрепата на държавата.
