ОВЕЧЕТО инвеститори избягват риска, след като, от една страна, разрешаването на конфликта в Близкия изток се очертава с военни действия, а от друга - бързото възстановяване на щатската икономика за пореден път се отложи. След "златната 2002 г." за възникващите пазари от началото на т. г. отново започна трескавото търсене на най-доброто предсказание на това, което ще се случи. Условията и факторите на световната икономическа и политическа сцена претърпяха съществени изменения, макар и повечето от тях да бяха очаквани и предсказани. 
 
В БЛИЗКИТЕ МЕСЕЦИ 
Основният фактор за книжата от възникващите пазари ще бъдат новините около Ирак, въпреки че пазарите вече отчасти са отчели стартирането на военни действия в Близкия изток. Започването на война в Близкия изток засилва глобалния геополитически риск за вложенията и по тази причина инвеститорите увеличават рисковата си надбавка. Същевременно правителствените книжа на индустриалните държави поскъпват, а доходността им слиза на рекордно ниски нива, демонстрирайки по този начин свойството си на инвестиция "убежище". През изминалата седмица цените на съкровищните книжа на Германия отчетоха силно покачване, като доходността им остана на най-ниското си равнище за последните три и половина години. Доходността на 10-годишните книжа на Германия слезе до 4.02% на годишна база. Правителствените облигации на САЩ също имаха рязко поскъпване. Доходността на 10-годишните книжа слезе на ниво под 4% за първи път от ноември 2002 г., когато също имаше опасения от предстояща война срещу Ирак. В тези условия, въпреки че цените на глобалните облигации на България запазиха рекордно високите си ценови нива, спредът спрямо 10-годишните правителствени облигации на Германия и САЩ /т. е. рисковата надбавка, изисквана от инвеститорите/ се покачи. За доларовите глобални облигации на България с падеж 2015 г. надбавката нараства с около 5 базисни пункта, докато за деноминираните в евро глобални облигации с падеж 2013 г. и еврооблигациите - 2007 г., тя нараства между 8 и 9 б. п. 
 
В СРЕДНОСРОЧЕН ПЛАН 
Фактор за възникващите пазари ще е състоянието на щатската и световната икономика. Не е за подценяване несигурното икономическо бъдеще за глобалното стопанство. Лихвената политика на ЕЦБ и Фед ще е от съществено значение за перспективите за печалба и нивата на доходност в Европа и САЩ, оттук и върху дълговите книжа с фиксиран лихвен процент на страните от възникващите пазари. Динамиката на дълга на страните от Латинска Америка вероятно ще има слабо влияние върху цените на дълговите книжа на страни от Азия и Европа. Причината за това е относително ниската корелация, в известна степен и отрицателна. Според анализаторите причината е, че няма опасност Бразилия да обяви мораториум по дълговите си плащания. До момента Бразилия винаги е плащала на време дълговете си. Същевременно Анна Крюгер, висш служител на МВФ, коментира, че фондът застава зад Бразилия, и съветва инвеститорите да направят същото. Вчера информационната агенция Вloomberg оповести, че се очаква първичният излишък на страната да нарасне до 4% от БВП, което редуцира риска от пропускане на плащания по дълга в размер на 300 млрд. USD. Изглежда, МВФ ще постигне и споразумение с новото правителство, което ще бъде сформирано след изборите в средата на т. г. 
 
ПОЛЗИ И ЗАГУБИ 
Според анализаторите от продължителна война в Близкия изток страните в съседство на конфликта /най-вече Турция/ ще бъдат потърпевши. От друга страна, въпреки недоброто икономическо състояние на Турция това, че страната е съюзник на САЩ, предполага известна сигурност за инвеститорите. Високите цени на петрола над 30 USD за барел - резултат от предстоящата война и стачката във Венецуела, генерира ползи основно за Русия. Корелацията на цените на дълга на Венецуела и на Русия с цените на суровия петрол е много силна, но в случая Венецуела губи. 
