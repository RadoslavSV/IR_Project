ТРЯБВА ДА СМЕ ПО-ИЗОБРЕТАТЕЛНИ ОТ ЧЕХИЯ И УНГАРИЯ ЗА ПРИВЛИЧАНЕ НА ИНВЕСТИТОРИ 

С МАРИО АЛ ДЖЕБУРИ, СЪВЕТНИК НА МИНИСТЪРА НА ИКОНОМИКАТА, РАЗГОВАРЯ ВЕСЕЛА ЯНЕВА  


 
 
БНБ обяви последните си данни за размера на чуждестранните инвестиции у нас. До ноември в страната са влезли 35% по-малко инвестиции от същия период за 2001 г., или 428.7 млн. USD. Така прогнозите на управляващото мнозинство за 1 млрд. USD за 2002 г. не се сбъднаха. 
 
ГОСПОДИН ДЖЕБУРИ, КАКВИ СА ПРИЧИНИТЕ ЗА НИСКИЯ РАЗМЕР НА ЧУЖДИТЕ ИНВЕСТИЦИИ ДО НОЕМВРИ? 
- Преките чуждестранни инвестиции до ноември са 2.8% от БВП. От гледна точка на състава им 135 млн. USD са от приватизационни сделки, което е повече от миналата година. За тези 11 месеца Австрия е на първо място с 26.9% от общия размер, Чехия - с 14.9%, Германия - с 8.9%, и Гърция - с 8%. Австрия за периода е най-голям инвеститор заради покупката на банка Биохим. Тотално погледнато, има намаление на инвестициите. Миналата година беше тежка и по отношение на инвестициите на зелено. Причина на първо място е глобалният инвестиционен климат, който беше лош. И това е факт, а не оправдание. Световните икономически пазари претърпяха трудна година и това се отрази на вложенията у нас. Сделките за БТК и Булгартабак холдинг също не отдадоха голям принос на чуждите инвестиции. Забавянето и бюрократичността се отразиха негативно на имиджа на България. 
 
А С КАКВО СТРАНАТА НИ Е ПРИВЛЕКАТЕЛНА? 
- България има голям потенциал. В сравнение с Чехия, Полша и Унгария, където има пренаситеност до някаква степен от инвеститори, България се намира в период, където има голям ръст на развитие. Условията у нас на този етап са атрактивни, инвеститорите намират добра възвръщаемост. Разбира се, винаги ще има усилена конкуренция с държавите от Централна Европа. Трябва да търсим възможности да сме привлекателни и да се отнасяме към инвеститорите с голямо уважение, да сме по-изобретателни, да предлагаме неща, които досега не са били правени в Чехия и Унгария. 
 
НЕ МИСЛИТЕ ЛИ, ЧЕ КООРДИНАЦИЯТА МЕЖДУ ВЕДОМСТВАТА Е ТРОМАВА И ОТ ТОВА СТРАДАТ ЧУЖДИТЕ КОМПАНИИ У НАС? 
- Междуведомственото сработване в полза на инвеститорите е много трудно. Например проектът за Шишеджам започва да се придвижва и има готовност от страна на министерството на енергетиката да задоволи част от техните изисквания. Но един от големите проблеми за една чужда компания у нас е, че няма конкретно място, където да се обърне и да си сподели проблемите - от лицензионен характер и т. н. Няма и принципал за всеки конкретен инвестиционен проект. 
 
НАЛИ ИМА АГЕНЦИЯ ЗА ЧУЖДЕСТРАННИ ИНВЕСТИЦИИ? 
- Нужно е да има принципал за всеки отделен проект. Започваме разработване на пилотен проект, където за всеки привлечен инвеститор в България да се определя екип от хора, които да са директен представител на държавата за този проект. И така да се знае от кого да се търси отговорност или да се дава съответно поощрение. Освен това тези екипи трябва да са по-активни и сами да привличат инвеститори, да осъществяват персонален контакт и да търсят начини да отговаряме на техните изисквания за страната, а не просто да представяме глобална картина за България. 
 
ПО КАКЪВ НАЧИН ТЪРСИТЕ ИНВЕСТИТОРИ? 
- Помолил съм всички наши търговски представители да направят списък с 10 компании, които не само са с големи възможности, но са изявили и намерения към България. Прави се преценка дали това ще е крайният списък за всяка държава и с времето започват конкретни презентации, ще се изпратят делегации за срещи, както и ще им предлагаме наши проекти, в които те евентуално да участват. Този процес е започнал, но изисква повече време и труд. 
 
ПО КАКВИ КОНКРЕТНИ ПРОЕКТИ РАБОТИТЕ? 
- Това са Рeugeot-Сitroen, Неwlett-Рackard, Коч от Турция, инвеститори от Англия и други проекти от глeдна точка на националната инвестиционна програма. Много са проектите, но трябва да водим конкретни разговори с инвеститорите. Признаването ни за функционираща пазарна икономика и поканата ни за членство в НАТО вече се отразяват положително и предизвикват интереса на чуждите инвеститори. 
 
КАКВО ЩЕ ВКЛЮЧВА НАЦИОНАЛНАТА ИНВЕСТИЦИОННА ПРОГРАМА? 
- Ще се конкретизира ясно състоянието на привличането на инвестиции, какви са проблемите, ще се направи цялостно становище и ще се предложат решения как да се увеличат инвестициите в България. Това изисква съгласуване между различните ведомства. Целта е да се получи пакет от мерки, които отговарят на приоритетите на всяко ведомство. 
В тази програма няма да се обсъждат данъчни преференции, а по-скоро какво е състоянието ни от гледна точка на усвояване на предприсъединителните фондове и защо не се усвояват задоволително средствата 
Ще се разгледа и състоянието на законодателството в отделни области, за да се потърсят причините кое спира или затруднява усвояването на тези средства. Всяко едно ведомство ще посочи проблемите си на лист и така ще може да се направи национална стратегия, а тези мерки ще бъдат взети предвид, за да се подобри климатът на инвестициите в България. 
 
КАКВА Е ПРОГНОЗАТА ВИ ЗА ИНВЕСТИЦИИТЕ ТАЗИ ГОДИНА? 
- Не мога да се ангажирам с прогнози. Но ще сме по-активни от гледна точка на контактите и презентациите на България в чужбина. Чака ни трудна година и за България, и за региона, и за глобалните инвестиционни пазари. Евентуални военни действия в Персийския залив не биха помогнали на глобалната икономическа обстановка, защото инвеститорите при такива несигурни времена предпочитат да не правят големи и резки промени. 
