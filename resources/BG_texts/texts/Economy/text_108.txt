ПРИ РЕГИСТРАЦИЯТА ПЪРВИЯТ ПО ВРЕМЕ Е ПЪРВИ ПО ПРАВО ДО ДОКАЗВАНЕ НА ПРОТИВНОТО 

ТАТЯНА ЯВАШЕВА  

В ЕВРОПЕЙСКИЯ съюз отдавна регистрират търговски марки, които важат на територията на всички страни членки. Когато към общността се присъединяват нови страни членки, действието на тези марки автоматично "захлупва" и новите територии. Възниква въпросът какво ще стане, ако една марка е регистрирана като европейска, а някой друг я е регистрирал в страна, която ще се присъединява. В този случай европейската марка ще "задуши" националната и нейното използване ще бъде рязко ограничено, казва представителят по индустриална собственост и европейски патентен адвокат д-р Емил Бенатов. Според него българските маркопритежатели продължават да подценяват този важен факт, като не регистрират своите български марки като европейски. 
Голяма е вероятността, когато страната ни стане пълноправен член на ЕС, да се окаже, че най-печелившите български марки 
 
ЩЕ СЕ СПУСНАТ ОТГОРЕ 
като чужди европейски марки и ще парализират индустрията ни. Напоследък специалистите с дългогодишна практика в защитата на интелектуална собственост предупреждават за една твърде вероятна възможност пирати да се ориентират към печеливши марки в страните, които предстои да станат пълноправни членки на ЕС, и без излишен шум да ги регистрират като европейски. Опитът на консултантите в областта на марките показва, че нерядко представители на българския бизнес се въздържат да регистрират марките си като европейски с мотива, че изнасят в страни извън ЕС. 
 
НО АКО НЯКОЙ ДРУГ ИЗПРЕВАРИ ПРОИЗВОДИТЕЛЯ И РЕГИСТРИРА МАРКАТА КАТО ЕВРОПЕЙСКА, СЛЕД ПРИСЪЕДИНЯВАНЕТО НИ ИЗНОСЪТ МУ ЩЕ СЕ БЛОКИРА 
За съжаление все още българският бизнес не е осъзнал необходимостта от регистрацията на марките си в страната, въпреки че модерният и хармонизиран със световните тенденции Закон за марките и географските означения ясно подтиква към това. 
 
ТРАДИЦИЯТА 
за регистриране и за използване на марки е много стара. Маркирането на стоките със специален знак е познато още от занаятчийските времена. Тогава всеки майстор е слагал свой знак върху произведеното от него. Нещо повече, владетелите са имали специални знаци, които са изпълнявали със сертификационни функции. 
Днес само регистрираната марка е законово защитена от посегателства. А това не е нещо ново за България. Имаме над 100-годишна традиция, започваща с първия законодателен акт на цар Фердинанд, свързан с интелектуалната собственост - Указа за регистрация на търговските марки от 1892 г. Оттогава насам регистрацията на марките е уредена по един или друг начин независимо от характера на икономиката ни. 
 
ПРОИЗВОДИТЕЛИТЕ НА СТОКИ И УСЛУГИ, КОИТО ПРОПУСКАТ ДА РЕГИСТРИРАТ СВОИТЕ МАРКИ НАВРЕМЕ, СЪЗДАВАТ ПРЕДПОСТАВКИ ТЕ ДА СТАНАТ ОБЕКТ НА ПОСЕГАТЕЛСТВА 
Според д-р Емил Бенатов най-привлекателни са нерегистрираните марки на стоки, които се продават добре. Именно те най-често се крадат чрез законна регистрация от пирати. Още повече че от 1999 г. не действа 
 
ПРИВИЛЕГИЯТА НА ПРЕЖДЕПОЛЗВАТЕЛЯ 
чрез съответна процедура да си върне марката и да получи регистрация за нея. В новия Закон за марките и географските означения вече няма такава клауза и това не е случайно. В съвременните закони подобна защита не съществува - нейната липса е дисциплинираща, твърдят представителите по индустриална собственост. Всеки трябва да се грижи за интереса си, а не законът постфактум да му го урежда. Затова първият дошъл с тази марка в Патентното ведомство е пръв по право. И ако дадена фирма не си е регистрирала марката, всеки би могъл да направи това. Презумпцията на закона е, че ако марката не е регистрирана на дадена територия, ползвателят й няма интерес да я регистрира, което означава, че марката е свободна. Това е така, защото 
 
ЗАКРИЛАТА НА МАРКИТЕ Е САМО ВЪРХУ ТЕРИТОРИИТЕ, НА КОИТО СА РЕГИСТРИРАНИ ПО СЪОТВЕТНИЯ ЗАКОНОВ РЕД 
Марките се регистрират по национален ред за всяка държава поотделно. Но вече има и две разширени територии - на Бенелюкс от Белгия, Нидерландия и Люксембург, и на Европейския съюз. Най-изкушени да регистрират чужди марки са дистрибуторите, въпреки че Парижката конвенция за закрила на интелектуалната собственост изрично им го забранява. Патентното ведомство не е длъжно, когато прави експертизата, да проверява кой какъв е по отношение на дадена марка. То не е длъжно да знае дали стоки с дадена марка се произвеждат някъде по света. Когато се подаде заявка за марка, която не е регистрирана в България и не е общоизвестна, тя се регистрира. Така нерядко марката се регистрира от 
 
НЕДОБРОСЪВЕСТНИЯ ДИСТРИБУТОР 
или негов сателит с цел да извлекат облаги. Регистрираната марка веднага предоставя огромни права на своя собственик, предупреждава д-р Бенатов. Той може да поиска внезапни проверки в складове и магазини, да спира стоки на митницата, да иска възстановяване на щети от използване на марката, дори да вкара нарушителя за 3 години в затвора. И когато не производителят, а пиратът е регистрирал марката, се получава парадоксът - стока, която е внасяна или произвеждана с години у нас, изведнъж да не може да бъде внесена или произвеждана от тези, които потребителят познава. Така по законен начин се изнудват собствениците на марката, вносителите и търговците. Какво в този случай правоимащият може да направи? В новия закон за марките е дадена възможност регистрацията да бъде заличена, ако се докаже, че марката е продадена недобросъвестно. Понякога недобросъвестността е очевидна - когато добре известна марка се регистрира от някой, който не произвежда стоката или услугата. Но 
 
ПО СЪДЕБЕН РЕД 
това се доказва трудно, сложно, дълго и скъпо, казва д-р Бенатов. На това според него разчитат пиратите - да е дълъг периодът, в който те ще могат да използват дадена марка, преди правоимащите да си я вземат обратно. Българският пират, когато бъде хванат, влиза в безкрайно дълъг тунел на съдебни борби, само и само да задържи това, което е откраднал, сочи опитът на д-р Емил Бенатов и колегите му. 
 
ЛИПСАТА НА РЕГИСТРАЦИЯ НА МАРКА Е ВСЕ ЕДНО ДА СИ ОСТАВИШ ДВОРА БЕЗ ОГРАДА И ДА СЕ СЪРДИШ, ЧЕ НЯКОЙ Е ВЛЯЗЪЛ И ТИ Е ОБРАЛ ЧЕРЕШАТА 
Едва след скандала с марките на Държавната спестовна каса и на Кинтекс вицепремиерът и министър на икономиката Николай Василев задължи държавните фирми да ревизират състоянието на своята интелектуална собственост, в това число и на марките. Но държавната собственост не е преобладаваща в страната. Частните собственици също не трябва да пренебрегват закрилата на марките. Докато разграбените керемиди от оборите на ТКЗС се виждаха отдалече, това, че някой си е присвоил чужда марка или изобретение, не се забелязва на повърхността, напомня Бенатов. Бизнесът трябва да прегледа състоянието на марките, а също и на наименованията и знаците, които използва за маркиране на своята продукция от стоки и услуги. Заради предстоящото ни членство в ЕС именно големият български бизнес трябва пръв да погледне и към европейската марка. Така бизнесът ще получи гаранция за собствения си бизнес. 
 
ЛЮБОПИТНО 
 
ЕЗИКЪТ НА ЖЕСТА 
РУСНАЦИТЕ почукват с показалец по гърлото си, когато искат да посочат, че им се пие. Историята е следната: Някога в Петербург паднал ветропоказателят на Адмиралтейството. Посред зима никой не искал да се качи да го оправи. Петър I обявил награда - който го поправи, ще получи каквото поиска от него. Един юнак се качил и го оправил. Приел го царят и го попитал какво иска. Искам да направиш така, че където и да вляза в кръчма, да ми сипват безплатно. Петър I му дал златна чаша, на дъното на която бил царският герб, и му казал, че навсякъде ще му наливат безплатно. Но в първата кръчма, в която се напил, му откраднали чашата. Върнал се той пак при царя и помолил за нова чаша. Но Петър I повикал ковача да му жигоса царския герб на врата. Така той получил сертификатната марка, срещу която безплатно да получава питие. Доскоро в македонския език именно думата жиг беше термин за търговска марка. 
