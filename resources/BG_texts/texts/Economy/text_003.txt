“Емка” - Севлиево, изнася 59 на сто от продукцията си в чужбина
РУМЕН СОКОЛОВ 22/1 - 18:04 ч.

   

 

В изпълнение на обещанията си за бързо решаване на проблема с издадените компенсаторни инструменти правителството започна процедура по продажбата на около 100 свои пакета акции на фондовата борса срещу непарични платежни средства. Дружествата ще бъдат обединени в пулове, като най-оптимистичният срок за приключване на процеса е пролетта на следващата година. Вестник "Дневник" представя компаниите, от които собствениците на компенсаторки ще могат да купят акции, с цел да покаже състоянието на дружествата. Така всеки ще може да направи своя избор по-лесно. 


Едно от по-големите дружества, включени в пул “Полиграфия”, е "Емка" - Севлиево, което е специализирано в производство на кабели. На борсата се предлага пакет от 31 811 акции, представляващ 7.1 процента от капитала на “Емка”. Фирмата е единствен производител в страната на емайлирани медни проводници, кръгли и правоъгълни медни и алуминиеви проводници с хартиена, стъкловлакнеста и фолийно-влакнеста изолация. До 1991 г. дружеството е било дъщерна фирма на “Полимет” - София, но след това е регистрирано като ООД, а по-късно и като акционерно дружество. По-голяма част от продукцията на компанията е предназначена за износ, като за шестмесечието на миналата година износа и бил за 3.933 милиона лева, или 58.69 на сто от продукцията. Този дял се увеличава, защото през цялата 2001 г. в чужбина са продадени 49.84 на сто от продукцията, а през 2000 г. - 40.72 процента. 

Продукцията на предприятието се изнася основно в Германия, Македония, Гърция, Франция, Румъния, Нигерия, Алжир и някои други страни. Основни клиенти на външния пазар са германските компании Lapp kabel, Кabel sterner, Neckar kabel, Faber kabel, румънската Sulkop, нигерийската Сonspectus, американската Вearing trade, холандската Graco, кипърската Мemira, македонските "Еvropa комерс", Еl-Мin, Rade Кoncar и Мikron. Основни клиенти на вътрешния пазар са фирмите "Бизнеском", БТК, "Кабелснаб", "Хюндай Елпром Трафо", "Гранит", "Филкаб", "Тилком". Най-големите конкуренти на дружеството в България са другите производители на кабели "Елкабел" - Бургас, и "Гамакабел" - Смолян. 

Печалбата на “Емка” за шестмесечието на миналата година е едва 91 хиляди лева, а за деветмесечието е 367 хиляди лева. За цялата 2001 г. чистата печалба е била в размер на 915 хиляди лева. “Намалението на печалбата се дължи на факта, че дружеството започна мащабно преструктуриране през миналата година и производството се премества в нови цехове”, каза за “Дневник” директорът за връзки с инвеститорите Мария Попова, която допълни, че преместването ще продължи и през тази година. 

Приходите от продажби на дружеството са в размер на 11.955 милиона лева за деветмесечието при 16.252 милиона лева приходи за цялата 2001 г. Лекото намаление на приходите също се дължи на преструктурирането на производството. До края на 2001 г. дружеството е имало само краткосрочни задължения в размер на 2.513 милиона лева. Според баланса за деветмесечието на 2002 г. то вече има и дългосрочен банков заем от 459 хиляди лева, а краткосрочните задължения са се увеличили на 3.588 милиона лева, главно към доставчици и клиенти. 

По-голямата част от дружеството е раздържавена чрез масовата приватизация през 1996-1997 г., когато срещу инвестиционни бонове са приватизирани 48 на сто от капитала. Купувачи са няколко приватизационни фонда и физически лица. През април 1999 г. Агенцията за приватизация продава пакет от 173 544 акции, представляващи 38.73 на сто от капитала на дружеството на “Кемп” АД (създадено от мениджърите и работниците в “Емка”) за 2.4 милиарда стари лева (преди деноминацията). Схемата за плащане е стандартната за РМД - 10 процента от цената в брой в деня на сключване на договора, а останалите 90 на сто за срок от 10 години на девет равни годишни вноски с едногодишен гратисен период. Половината от разсрочените вноски се плащат в брой, а останалата половина - чрез други признати платежни инструменти. 

Според данни от БУЛСТАТ към ноември 2002 г. “Кемп” АД продължава да държи 38.73 на сто от капитала на “Емка”, “Индустриален капитал - холдинг” притежава 33.417 процента, “Стройинвест холдинг” има 3.507 на сто, малки пакети се притежават от още няколко холдинга, а останалите акции са на фирми и физически лица. 

Документация за конкурса за избор на инвестиционен посредник за пула може да се купи до 27 януари, след което на база на подадените оферти Агенцията за приватизация ще избере посредник. След подписване на договор с посредника ще стане ясно и кога акциите на "Емка" ще бъдат предложени за продажба на борсата и на каква цена. Акциите на дружеството са се търгували за последен път на "Българска фондова борса - София" на 18 декември миналата година на цена 3.50 лева, а преди това е имало сделки на 3.45 лева, а също и на 0.91 лева в началото на декември. 


----------------------------------- 

Засега няма решение дали работническо-мениджърското дружество ще участва в аукциона за закупуване на остатъчния пакет, каза директорът за връзки с инвеститорите Мария Попова. Според нея евентуално такова решение ще се вземе, едва след като бъде избран инвестиционен посредник за пула и се определи цена на акциите. 


Интерес към акциите на "Емка" може да има, защото дружеството е с добри показатели, а в същото време няма акционер, който да притежава над 50 на сто от капитала му, смятат брокери. 



