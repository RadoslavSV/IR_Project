      Емисия: Четвъртък, 3 Февруари 2000
                    
                  Шефът на Асоциацията на месопреработвателите в България Кирил 
                  Вътев: Фалираха 25% от фирмите в бранша
                  МИЛКО ХРИСТОВ
                  - Г-н Вътев, каква е ситуацията с месопреработвателните фирми?
                  - Бяхме 129 фирми, а в момента сме 98. Около 25% фалираха.
                  - Каква е причината?
                  - Основната причина е, че нямаме никакви възможности за 
                  експорт. Имаме тарифни ограничения за износ в Европейския съюз 
                  (ЕС). Заложени са някакви квоти за експорт на свинско месо, но 
                  това е смешно, тъй като нямаме одобрена нито една кланица от 
                  ЕС, нито пък предприятие за износ на месни продукти. За какво 
                  са ни тези квоти, когато се знае, че не може да се разреши 
                  експорта.
                  - Междуведомствена работна група към икономическото 
                  министерство подготвя премахването на лицензионни, 
                  разрешителни и регистрационни режими. Вие от какви облекчения 
                  се нуждаете?
                  - Нас изключително силно ни касаят два проблема. Времето, за 
                  което един проект получава разрешение за строеж и втория - 
                  инвестиционното кредитиране на банките. Почти всички наши 
                  фирми в момента проектират реконструкция или изграждане на 
                  нови предприятия, които да отговарят на изискванията на ЕС. 
                  Инстанциите обаче, през които трябва да мине един проект, за 
                  да бъде одобрен за изпълнение, го бавят по 1-2 г. и събират 
                  безумни такси. В случай, че банките не отпускат инвестиционно 
                  кредитиране, или го отпускат при невъзможни условия, като 
                  искат обезпечение на 150-200% и повече, месопреработвателните 
                  фирми са с вързани ръце и не можем да направим нищо.
                  - При тази ситуация как виждате бъдещето във вашия бранш?
                  - Никак. Нещата отиват на по-лошо. Фирмите са изнервени, че 
                  продажбите намаляват. През зимата потреблението се свива 
                  изключително много поради увеличените енергийни разходи. Ние 
                  фалираме, след нас фалира животновъдството и фуражното 
                  производство. Единственото спасение е банките да подготвят 
                  специални програми за инвестиционно кредитиране, да се 
                  разработи данъчно облекчение за фирмите, за да им се даде 
                  възможност реално да инвестират. В момента още преди да си 
                  почнал да строежа, само от такси и разрешения изразходваш 50 
                  000 и повече марки. Положението е страшно, а няма от къде да 
                  дойдат парите. Пазарът е свит, кредит не може да се получи, 
                  одобрението на проекта е дълга и с неизвестен край история. 
                  Засега обаче единствените, които ни обръщат внимание, това са 
                  медиите.

