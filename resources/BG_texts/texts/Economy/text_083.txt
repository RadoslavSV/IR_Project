С ТОДОР ЙОВОВ, ИЗПЪЛНИТЕЛЕН ДИРЕКТОР НА ПОАД НЮТОН-СИЛА, РАЗГОВАРЯ ГЕРГАНА ИВАНОВА  


 
 
 ГОСПОДИН ЙОВОВ, НЮТОН-СИЛА ВЕЧЕ Е С НОВ СОБСТВЕНИК. ЩЕ СЕ ОТРАЗИ ЛИ ТОВА НА ПОЛИТИКАТА НА УПРАВЛЕНИЕ НА КОМПАНИЯТА? 
- Бих казал и да, и не. Не - тъй като не се предвиждат специални промени, и да - защото очаквам все пак с новите акционери зад гърба си да имаме досег до една нова сфера на влияние. Имам предвид възможностите на дружествата от групата на Химимпорт. 
 
ПЕНСИОННОТО ДРУЖЕСТВО ЩЕ СЕ ПРЕДСТАВЛЯВА ЕДНОВРЕМЕННО ОТ ПРЕДСЕДАТЕЛЯ НА УС, И ОТ ИЗПЪЛНИТЕЛНИЯ ДИРЕКТОР. КОИ БЯХА МОТИВИТЕ ЗА ТОВА РЕШЕНИЕ? 
- Първото, което мога да кажа е, че за това трябва да попитате надзорния съвет. И второто, че това все пак е една нормална практика. В Закона за банките това изискване е задължително, а и е една практика, прилагана от дружествата от групата на Химимпорт. Мисля, че това всъщност е бил и основният мотив. 
 
РАЗПОЛАГАТЕ ЛИ ВЕЧЕ С ПРЕДВАРИТЕЛНИ ДАННИ ЗА РЕАЛИЗИРАНАТА ДОХОДНОСТ ОТ ТРИТЕ ВИДА ПЕНСИОННИ ФОНДОВЕ - УНИВЕРСАЛЕН, ДОБРОВОЛЕН И ПРОФЕСИОНАЛЕН? 
- 13.3% е брутната доходността на универсалния пенсионен фонд, 10.2 на професионалния и 10.7% на доброволния. Искам да внеса пояснение, че числата са значително по-високи от тези, които сме отчитали до момента. Основната причина е промяната в Националния счетоводен стандарт 26, който задължи пенсионните фондове да разпределят резерва си от преоценки на ценни книжа. За щастие този резерв беше положителен, тъй като в последната година е налице трайна тенденция цените на ценните книжа да растат и съответно да падат текущите доходности. Поради тази причина нашите клиенти се оказаха късметлии да получат такава висока доходност. 
 
КАКЪВ ТОЧНО Е ПРОБЛЕМЪТ С ДОХОДНОСТТА? ЗАЩО В МОМЕНТА ОСИГУРЕНИТЕ ЛИЦА НЕ МОГАТ ДА ПОЛУЧАТ ДОСТОВЕРНА ИНФОРМАЦИЯ ЗА РЕАЛНИТЕ Й ИЗМЕРЕНИЯ? 
- Този проблем съществуваше и при нас до третото тримесечие на м. г., когато заделяхме резерва от преоценки така, както ни задължаваше счетоводният стандарт. Други дружества обаче разпределяха този резерв текущо през годината, без да се съобразяват със стандарта, считайки, че той съдържа незаконни клаузи. В крайна сметка тези клаузи бяха отменени и ние се съобразихме с това. По този начин ние вече се доближаваме до посочения размер на доходност, който беше цитиран от други дружества. Смятам, че вече нещата не са толкова несъпоставими, колкото бяха преди това. Има някои дребни проблеми, които ще дадат основание за определени различия, но считам, че въпросът ще се реши глобално след 2004 г. Разбира се, в случай че се въведе планираната към момента промяна да се отчитат партидите в счетоводни дялове. 
 
БИХ ИСКАЛА ДА КОМЕНТИРАТЕ И ПРОБЛЕМА ОКОЛО ПРОФЕСИОНАЛНИТЕ ФОНДОВЕ. В СРЕДАТА НА ДЕКЕМВРИ М. Г. ИЗТЕЧЕ ДВУГОДИШНИЯТ СРОК, В КОЙТО ТЕ ТРЯБВАШЕ ДА НАБЕРАТ МИНИМАЛНИЯ БРОЙ ОСИГУРЕНИ - 15 000. В ПРОТИВЕН СЛУЧАЙ НЯМАШЕ ДА МОГАТ ДА СЪЩЕСТВУВАТ. ПЕТ ОТ ТЯХ, ВКЛЮЧИТЕЛНО И ПРОФЕСИОНАЛНИЯТ ФОНД НА НЮТОН-СИЛА, НЕ ИЗПЪЛНИХА ИЗИСКВАНЕТО. КОИ СА ОСНОВНИТЕ ПРИЧИНИ СПОРЕД ВАС ДА СЕ СТИГНЕ ДО ТУК? 
- Последно този проблем остана да бъде решен от парламента. Основната причина според мен е, че Народното събрание има приоритети в своята програма и явно тези в Кодекса за социално осигуряване не са били между приоритетите, които е трябвало да бъдат решени до днешна дата. 
 
ВЕЧЕ СТЕ ЧАСТ ОТ ГРУПАТА НА ХИМИМПОРТ, ОЗНАЧАВА ЛИ ТОВА, ЧЕ СЪВСЕМ СКОРО МОЖЕМ ДА ОЧАКВАМЕ И НОВИ ПРОДУКТИ НА ПАЗАРА? 
- Непрекъснато търсим начини да предлагаме нови продукти. За съжаление данъчното законодателство ограничава възможностите ни. Знаете, че вече само за 10% от облагаемия доход не се приспада данък при внасяне в доброволни фондове. Това ограничава интереса на хората към нашите продукти и съответно нашите възможности да предложим нещо ново като схема. Предлагането на нови продукти е един траен процес и не само ние, но и всичките останали дружества търсят такива възможности. Мисля, че все още има резерв в популяризирането на осигуряването в евро, нещо, което ние предлагаме от средата на миналата година. Така че може би ще наблегнем именно в тази посока. 
 
КОЛКО ОСИГУРЕНИ ЛИЦА ИМА ПОАД НЮТОН-СИЛА И В ТРИТЕ СИ ФОНДА И КАКЪВ Е РАЗМЕРЪТ НА ПОСТЪПЛЕНИЯТА ОТ ОСИГУРИТЕЛНИ ВНОСКИ? 
- Не обичам да говоря с предварителни цифри, тъй като те непрекъснато се променят. Но общо в трите фонда имаме около 68 000 клиенти. За съжаление все още чакаме да дойдат пари за част от тези клиенти, т. е. не за всички имаме постъпили вноски, изпратени от НОИ. Проблемът е, че самият осигурителен институт е в дефицит и не може да събере своите вноски, а НОИ акумулира и нашите вноски. 
 
СМЯТАТЕ ЛИ ДА СЕ ОРИЕНТИРАТЕ КЪМ НОВИ ПАЗАРНИ НИШИ, ПО НЯКАКЪВ НАЧИН ДА ПРИВЛЕЧЕТЕ ПОВЕЧЕ И НОВИ КЛИЕНТИ? 
- Като цяло знаете, че всяка година около 200 000 нови лица започват работа. Това са предимно млади хора и потенциални бъдещи клиенти на универсалния пенсионен фонд. Мисля, че една от нашите цели ще бъде да се насочим точно към този контингент. 
 
СМЯТАТЕ ЛИ, ЧЕ С НОВИЯ СОЦИАЛЕН КОДЕКС ЩЕ СЕ РЕШАТ ВСИЧКИ ПРОБЛЕМИ, КОИТО СТОЯХА ПРЕД ПЕНСИОННИТЕ ФОНДОВЕ, ИЛИ ИМА НЕЩА, КОИТО ВСЕ ОЩЕ ВИ ПРИТЕСНЯВАТ И НЯМА ДА БЪДАТ РЕШЕНИ И СЕГА? 
- Считам, че останаха няколко въпроса за бъдеща дискусия с идеята, че те са потенциални проблеми и все още има известно време, преди да са се превърнали в реални. Мисля, че едва тогава, когато започнем на практика да прилагаме законодателството, ще видим дали пък не са се появили и нови трудности, които засега не сме предвиждали. Но няма нищо фатално, напротив, считам, че е направена крачка напред по посока на уеднаквяване на статута на различните видове фондове. Досега единият пенсионен фонд се регулираше от закон, задължителните пък - от кодекс, и имаше разминаване в идеологията и терминологията. Сигурен съм, че това няма да бъде последната промяна. Промени ще има и в бъдеще. 
 
КАКВИ ПРОБЛЕМИ ЗА ПЕНСИОННИТЕ ДРУЖЕСТВА ПРЕДИЗВИКАХА ПРОМЕНИТЕ В ДАНЪЧНАТА ПОЛИТИКА? 
- Вече не всички вноски в доброволните фондове са освободени от данък на входа и проблемът тук е как те да бъдат разграничени и обложени на изхода, така че в крайна сметка хората да не бъдат ощетени. И един пример: едноличните търговци имат право да внасят текущо вноски за доброволно осигуряване. Обаче едва в края на годината те ще знаят колко е реално облагаемият доход за годината. Едва тогава ще може да се разбере каква част от вноските, които са внасяни, са били освободени от данък, и каква част е трябвало да бъдат обложени. Не е ясен механизмът как ние ще научаваме това една година по-късно, за да може, когато един ден този търговец си тегли парите, да не му начисляваме данък върху средства, за които вече е бил обложен. Няма готов отговор на този въпрос. Мисля, че ние, пенсионните фондове, сме тези, които трябва да измислим отговора, защото очевидно Министерството на финансите, когато е предлагало тези промени, едва ли е стигало до подробности. От тази година доходът от инвестиции вече е необлагаем. Въпросът е, когато се изплащат пари на хората от доброволния фонд, как да се разграничи доходът от инвестиции от вноските, които те си теглят. Тук има няколко варианта. Разрешението е в това да има консенсус и да се прилага единна практика. 
 
СПОМЕНАХТЕ, ЧЕ ИМА НЯКОЛКО ВАРИАНТА ЗА РЕШЕНИЕ... 
- Единият вариант е, когато се тегли определена сума, тя да се разпределя пропорционално между вноските на осигуреното лице по партидата и дохода му. Т. е. той да тегли пропорционална част от дохода, пропорционална част от партидата. Другият вариант е да има възможност да избира дали иска да си изтегли само лихвите от доходността, или да си изтегли само част от вноските, които е направил. Тук обаче има допълнителни варианти по отношение на това дали да изтегли пари, подлежащи на облагане, или да изтегли пари, които вече са обложени и не трябва да се облагат в бъдеще. И оттам нататък стигаме до счетоводните варианти: първи постъпил - първи излязъл, или последен влязъл - първи излязъл. И така вариантите станаха няколко. Хората трябва да са наясно какво точно получават, за да могат коректно и точно да си декларират нещата, което важи в пълна сила при изплащането на пенсии. В конкретния случай дружествата са тези, които са длъжни текущо през годината да начисляват данъка и да го внасят в бюджета. Въпросите стават доста по-интересни, когато говорим за пожизнени пенсии. Не всички фондове предлагат пожизнени пенсии, но ние сме един от тях. За тях понятието индивидуална партида изчезва към момента, в който започне редовното изплащане на пенсията. Тогава не може да се говори за доходност или вноски, които да се разграничат. Мисля, че това ще се коментира активно в рамките на този месец. 
