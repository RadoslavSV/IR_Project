ПРИ РАЦИОНАЛНА ПОЛИТИКА БРАНШЪТ МОЖЕ ДА ОСИГУРИ ПРИХОДИ ОТ 2 МЛРД. USD ГОДИШНО 

СВЕТЛИН КРЪСТАНОВ  


 
 
ПРЕЗ изминалата 2002 г. туристическият сектор в България постигна много добри резултати и е интересно да се направи анализ на текущото му състояние и оценка на бъдещите перспективи на отрасъла. Очертават се приходи от близо 1.5 млрд. USD и 8% нарастване на туристите в сравнение с предходната година. За сравнение за същия период нашата съседка Гърция очаква общ спад на туристическия поток с 8-10%. Обнадеждаващи са тенденциите, свързани с някои много перспективни туристически пазари, като Германия и Великобритания. В абсолютно изражение най-много се е увеличил броят на германските туристи, посетили България, а като относителна величина най-голям ръст има при британците с отчетен растеж около 64%. Много добри са и резултатите на скандинавските пазари, където Швеция, Норвегия, Финландия и Дания са генерирали общо повече от 140 хил. туристи за България. Наблюдава се завръщане и на туристите от Централна Европа към страната ни. Докато ние отчитаме растеж на туристите от Полша, Унгария, Чехия и Словакия средно с 45%, нашата съседка Гърция среща отлив от тези страни със средно 14.6%. Това очертава една много благоприятна ситуация, при която се създават условия и предпоставки за заемането на все по-широки пазарни дялове в тези страни. 
Ясно е, че отрасълът е достигнал своеобразен връх в развитието си и при всички случаи както на национално, така и на корпоративно равнище трябва внимателно да бъдат разгледани потенциалните възможности за нов растеж в различните видове туризъм. 
Към първата група може да бъдат отнесени т. нар. масови видове туризъм, а именно морският и зимният, за които трябва да се акцентира върху интензивните фактори за растеж. 
Летният сезон на 2002 г. беше изключително успешен и възниква следният въпрос: достигнат ли е максимумът в развитието на морския туризъм и какви са начините за увеличаването на приходите от него. Внимателният анализ показва, че условия за това има, но решенията трябва да бъдат вземани след внимателен анализ на очертаващите се алтернативи. В краткосрочен план при всички случаи трябва да бъде обърнато внимание на интензивните фактори за растеж, а в случая като най-ефективни биха се отразили взимането на мерки за повишаване на качеството и конкурентоспособността. Подобряването и изграждането на нова материално-техническа база в големите ни черноморски курорти е положително явление, но за съжаление значително 
 
ИЗОСТАВА НИВОТО НА ОБСЛУЖВАНЕ 
което се наблюдава дори и в някои от петзвездните хотели. Въпросът за качеството е ключов за цялата туристическа индустрия и тук трябва да бъдат предприети мерки на национално ниво. Осигуряването на високо ниво на качеството безусловно е ефективна инициатива, тъй като при сравнително ниски разходи за постигането му ще бъдат постигнати показатели, които ще позволят привличането на по-платежоспособни туристи и по този начин до увеличаването на приходите от туризма. Добър пример в това отношение може да бъде взет от Испания, където въпросът за качеството на туристическия продукт е приоритетен на национално и на корпоративно ниво. 
Черноморските ни курорти все още имат голям потенциал за увеличаване на приходите си по линия на удължаване на сезона. Сега те са заети само през 4-5 месеца от годината, а през останалото време малко от тях работят. По този начин се пропускат важни приходи, които може да бъдат генерирани при формиране на подходящи туристически пакети. Един от начините за удължаване на сезона на Българското Черноморие е, като се изградят адекватни спортни съоръжения, които да бъдат база за подготовка на спортисти през зимния сезон. Отличен пример в това отношение ни дават някои турски курорти и най-вече Анталия, където се предлагат отлични условия за подготовка на футболни отбори през зимната пауза и по този начин се осигурява целогодишна заетост на базата. 
Ефект биха имали и развитието на балнеоложкия и конгресния туризъм, за които ресурсите са налице 
Съседките ни Турция и Гърция показват много добри резултати и по отношение на предлагането на условия за игра на голф и практикуване на яхтинг туризъм, за които ние все още нямаме изградена база и по този начин пропускаме туристи, защото тези продукти са търсени в световен мащаб. 
Черноморското ни крайбрежие има недостатъчно усвоени части, които са с големи, но неоползотворени възможности и по този начин се явяват потенциален източник за екстензивен растеж на морския ни туризъм. Това най-вече се отнася за Добруджанското и Странджанското крайбрежие. При всички случаи използването на тези области за целите на туризма трябва да става, като се съблюдава устойчиво развитие, за да се запазят уникалните природни ресурси там. В особена степен това се отнася за Странджанското крайбрежие, където има отлични условия и предпоставки за специализация в 
 
ЕЛИТАРЕН И ВИСОКОДОХОДЕН ТУРИЗЪМ 
Тук трябва да се избегне масовото строителство и да бъдат изграждани луксозни ваканционни селища, които да се вписват в неповторимата природа. 
Другият вид масов туризъм в България - зимният, е изправен пред по-малко, но по-мащабни проблеми. Неговото развитие в бъдеще трябва да се основава преди всичко на инвестиции, които да се влагат за изграждането на нови курорти и за подобряването на инфраструктурата на съществуващите, за да се осигури тяхната висока конкурентоспособност. Подобна политика по отношение на развитието на зимния си туризъм е предприела и нашата съседка Турция, където от няколко години тече мащабна програма за строителство на нови луксозни зимни курорти. В краткосрочен план, както и при морския туризъм, трябва да се обърне особено внимание на качеството на обслужването, което почти във всички случаи е далеч от нивото, на което трябва да бъде. Ниско е и нивото на предлагане на допълнителни услуги в зимните ни курорти, което при всички случаи води до ниска атрактивност на продукта и до пропуснати приходи. 
Най-интересни и криещи голям потенциал за развитие в България са т. нар. 
 
АЛТЕРНАТИВНИ ВИДОВЕ ТУРИЗЪМ 
селски, културен, екотуризъм, които се развиват преди всичко във вътрешността на страната. През последните години се предприемат редица инициативи и проекти по отношение на тези видове туризъм, но за съжаление се наблюдава липса на координация между тях. Това изисква към проблема да бъде подходено на национално ниво и да се провежда рационална политика за усвояването на богатите природни и антропогенни дадености във вътрешността на страната. 
Без съмнение България има отлични ресурси за развиването на алтернативните видове туризъм, но за това трябва да бъдат създадени предпоставки. Важно условие при всички случаи се явява и изграждането и функционирането на подходяща инфраструктура в страната. Това най-вече се отнася 
за изграждането на пътищата и другите транспортни връзки, с което ще се улесни достъпността до туристическите обекти 
Ясно е, че влагането на средства за такива проекти не би било по силите на фирмите от бранша и за това при всички случаи ще е важно участието на държавата. Тук става явен друг проблем, а именно усвояването на средствата, отпускани от фондовете на ЕС и по-специално ФАР и ИСПА, които са предназначени за развитие на инфраструктурни проекти като автомагистралите Хемус и Тракия, моста над Дунав. Тъжен факт е, че от началото на 2000 г. България е успяла да усвои минимални суми от предвидените финансови средства от европейската предприсъединителна програма за подпомагане на регионалното развитие ИСПА. Ако тези проблеми бъдат преодолени, при всички случаи това би дало своето отражение като цяло на националната икономика и в частност на развитието на алтернативните видове туризъм. 
На всички е ясно, че постигането на поставените цели пред българския туризъм може да стане със съдействието на правителството и поставянето на туризма като приоритетен отрасъл не само на думи. 
Интересно би било да се направи сравнение на разходите, които се отделят от правителството за развитие на туризма в България в контекста на съседните страни. 
По този показател България се нарежда на 63-о място в световен мащаб с правителствени разходи за туризма през 2001 г., възлизащи на 75.2 млн. USD. В страните от бившия източен блок само Румъния ни отстъпва по разходи за туризма - 43.8 млн. USD. Преди нас са Полша - 948.8 млн. USD, Словакия - 89.3 млн. USD, Словения - 182.4 млн. USD, Чехия - 364.6 млн. USD, Унгария - 245.7 млн. USD. Нашите конкуренти Турция и Гърция също се нареждат преди нас, съответно със 131.6 млн. USD и 1.007 млрд. USD. 
Разбира се, това са абсолютни величини и невинаги може да са показателни. Интересно е да се обърне внимание на някои относителни показатели. Такъв например е отношението на правителствени разходи за туризма, съотнесени към БВП. Това при всички случаи е един по-точен индикатор и по-добра база за сравнение, тъй като тук се отчитат мащабът и икономическото развитие на страните. За 2001 г. за България този дял на 
 
ПРАВИТЕЛСТВЕНИТЕ РАЗХОДИ ЗА ТУРИЗМА Е 0.59% 
Това е средно равнище на фона на тенденциите по този показател в световен мащаб. Отчитайки факта, че за България туризмът е приоритетен отрасъл и тепърва има много да се развива, удачно би било делът на правителствените разходи в БВП да се увеличи до 1-1.2%. За сравнение може да се посочи показателят на Гърция - 0.87%. 
Правителствените разходи в туризма трябва да се оценяват не само от количествена гледна точка, но и от качествена. Това ще рече, че е важно не само колко средства отделя държавата за развитието на туризма, но и насоките, в които изразходва тези средства. Ясно е, че ако не е преценено правилно в кои направления да се влагат държавните пари, ефектът може да бъде нулев. Затова е необходимо правителството предварително да прави анализ на ситуацията в туристическия сектор и да оценява ефектите, които биха имали инвестициите. Всичко това предполага изготвяне, анализ и оценка на различни варианти за инвестиране на държавните средства в туризма. Удачно е тези средства да не се изразходват за решаване на текущи проблеми, а да се влагат в инвестиционни проекти, които биха се отразили благоприятно в дългосрочна перспектива. 
Имайки предвид туристическите ресурси и потенциала на България, както и приоритетите в туристическата политика на държавата, се препоръчва правителствените разходи в туризма да бъдат вложени в следните направления: 
 изграждане на инфраструктура, реклама на националния туристически продукт и финансиране на проекти и програми за повишаване качеството и конкурентоспособността на туристическия продукт в България 
Насочването на средствата в тези направления ще доведе до значително стимулиране на развитието на българския туризъм, което ще доведе до по-голямо търсене и потребление на туристически продукти от България и съответно ще бъдат повишени и данъчните постъпления от туризма. Изграждането на инфраструктура за развитието на културния, селския и екотуризма ще доведе до бърз и траен ръст на приходите от тях. Два фактора ще благоприятстват за това. Първият е, че в световен мащаб търсенето на такъв тип туризъм е голямо и се увеличава. На второ място, България има необходимите ресурси, нужно е да се създадат условия за използването им за целите на туризма. Направените разходи ще се възвърнат по няколко линии - такси за ползване на обектите, по-високи приходи от данъци благодарение на по-големия брой туристи и по-голямо потребление. Разходите за национална туристическа реклама също са необходими, тъй като биха довели до повишаването на конкурентоспособността на българския туристически продукт и до увеличаването на приходите от туризъм и съответно до ръст на постъпленията в държавната хазна. От реклама преди всичко ще се нуждаят новите видове алтернативен туризъм, които тепърва ще се включват в конкурентната битка. 
Благоприятно въздействие би оказало осъществяването на проекта за обособяването на региони, в които за някои отрасли и в частност за туризма ще бъдат предлагани допълнителни преференции. Като начало тук може да бъде търсен социалният ефект по линия на повишаване на заетостта в тези региони, но в дългосрочен план ще има и отражение върху приходите в държавната хазна. 
Направеният анализ на текущото състояние и на перспективите, които стоят пред българския туризъм, дава основание да се заключи, че пред туризма в България все още има много възможности, които може да бъдат оползотворени, и най-общата формулировка би била: 
оптимизиране на масовите видове туризъм и устойчиво развитие на новите видове във вътрешността на страната 
Ако това бъде осъществено на базата на разумна политика и адекватни действия, можем да очакваме в близките години приходите от туризма да превишават 2 млрд. USD годишно. 
