НИКОЛА МИРЧЕВ, СЪВЕТНИК НА ВИЦЕПРЕМИЕРА НИКОЛАЙ ВАСИЛЕВ 
Два са начините, по които войната може да повлияе върху българската икономика. Единият е промяната на цените на петрола, а другият - промяната на доверието в големите световни икономики и техният второстепенен ефект върху нас. Зависи колко бързо ще се реши този конфликт, но съдейки по миналите военни действия, няма да продължи дълго. Ако се проточи по-дълго, нашата икономика ще бъде по-лошо повлияна. Но ако завърши бързо, както се очаква, цената на петрола ще падне рязко и ще доведе до подобряване на търговското ни салдо, защото сме вносител на петрол, а колкото са по-високи цените на петрола, по-голям е търговският ни дефицит. По отношение на индустрията - тя ще оперира по-евтино и по-лесно ще покрива енергийните си разходи и ще има повече средства за инвестиции. Но основният фактор е как ще се отрази започването и приключването на войната върху американската и европейската икономика, които са доста свързани. Американската икономика ще отскочи сравнително добре. Доларът може би ще спре да пада и да се повиши срещу еврото. Като се засили американската икономика и с нея европейската, това ще се отрази благоприятно на българската икономика. 
По отношение на туризма - той е депресиран глобално повече заради несигурността до войната. При военни действия ще има стагнация в този отрасъл. Но ако тя свърши бързо, туризмът ще се възобнови. 
 
ИВАН БОЙКОВ, ЗАМ.-ПРЕДСЕДАТЕЛ НА АСОЦИАЦИЯТА НА ИНДУСТРИАЛНИЯ КАПИТАЛ 
ПОВИШАВАНЕТО на цените на енергоносителите ще повиши инфлацията у нас. Евентуалните плюсове биха дошли като инвестиции за възстановяване на инфраструктурата, комуникациите в Ирак, но това ще е в далечна перспектива и не се знае дали точно ние ще се включим в тези инвестиции. Така че по-скоро ефектът ще е негативен върху българската икономика заради инфлацията и затруднените бизнесотношения. При военен конфликт всички се въздържат от инвестиции освен оръжейните търговци. Частният бизнес обаче е по-мобилен и по-бързо може да реагира, но повишените разходи за енергоносителите и инфлацията ще затруднят бизнеса и особено тези фирми, които работят за износ. 
 
ХМАРТИН ДИМИТРОВ, ИНСТИТУТ ПО ПАЗАРНА ИКОНОМИКА 
КОГАТО има война, за съжаление няма положителни ефекти. Два са възможните сценарии - кратко разрешаване на кризата и разрешаване в по-дългосрочен план. Краткият вариант ще има много по-малко последствия и по-ниска икономическа стагнация. Дългосрочният вариант ще има по-висока икономическа цена в по-общ ъгъл. Но конкретно за България трябва да се има предвид общата несигурност, която се създава от войната в Ирак и прави впечатление, че инвестиционната активност спада, което се забелязва в последната 1.5 година. И един допълнителен фактор на несигурност ще доведе до още по-малко чуждестранни инвестиции. Важно е двете големи приватизационни сделки за БТК и Булгартабак да се сключат бързо, докато все още условията са по-добри, защото догодина ще са по-лоши - намаляване на интереса в страни, които се считат за по-рискови като нашата. 
 
РУМЕН НИКОЛОВ, ЕКСПЕРТ, ПРЕДСТАВИТЕЛ НА ПРОЕКТА АМБО ЗА БЪЛГАРИЯ 
КРИЗАТА с Ирак ще се отрази при всички случаи отрицателно,ще намали и ще забави инвестициите в региона. Надявам се да не ги отстрани окончателно. Може да стане опасно и за строителството на петролопровода Баку - Джейхан, особено ако се потвърдят някои от хипотезите за формиране на нещо като турски Кюрдистан. Със сигурност кризата ще се отрази и на преговорите, които се водят за строителството на петролопровода АМБО /Бургас - Вльора/. Застрашено е и със сигурност ще се забави и проучването, а оттам и строителството на газопровода от Иран през Турция и България за Централна Европа. 
Опасявам се, че ако кризата с Ирак се задълбочи, икономиката в страната ще тръгне надолу, защото ще се затрудни износът, търговските ни отношения с арабските страни. Положението може да стане доста неприятно, ако продължи да се задълбочава разликата в позициите между ЕС и САЩ. Колкото до прогнозата, че цените на петрола ще скочат до 40 USD за барел, не вярвам да стигнат по-високи нива от 35 USD, при това за кратък период. При всички случаи петролният пазар ще се справи, още повече че напоследък Венецуела стабилизира добива. 
 
ГЕОРГИ ГАНЕВ, ЦЕНТЪР ЗА ЛИБЕРАЛНИ СТРАТЕГИИ 
КАКТО винаги, когато извън страната се случват значими събития, очакваният военен конфликт в Ирак би имал краткосрочни и дългосрочни последствия. Основните параметри на краткосрочното въздействие ще се определят от това, колко дълго ще трае конфликтът и как ще повлияе, от една страна, на цените на важни за нас стоки като петрола и, от друга - вълната от бежанци, които през Турция могат да стигнат и до наша територия. Ако петролът скочи над 40 долара за барел, няма как да не доведе до инфлация, забавяне на растежа поради скъпата енергия и до влошаване на инвестиционния климат. Бежанците биха се отразили негативно на икономиката ни не само ако дойдат пряко в България, но и ако засегнат Турция, която е важен наш пазар и всяко влошаване на конюнктурата там ще рефлектира и у нас. 
Ако конфликтът в Ирак приключи бързо и с ясен резултат, тези краткосрочни влияния няма да са особено силни. 
Основното измерение на дългосрочните влияния ще зависи от това, как ще бъде решен проблемът след края на конфликта - ще го има ли Саддам и ще бъде ли разоръжен, става дума най-вече за оръжията за масово поразяване. Ако Ирак престане да бъде заплаха за сигурността на региона /ние все пак сме в неговата периферия/, общото ниво на несигурност ще намалее и това ще е добре за дългосрочния бизнесклимат в него. Ако Ирак не престане да бъде заплаха, възможно е регионът да стане по-рисков в очите от инвеститорите, което няма как да не засегне и процеса на инвестиране в България. Това е най-сериозната опасност, която трябва да се разглежда на ниво държавна политика и на ниво фирмени стратегии, за да се сведат до минимум неблагоприятните последици. 
