ЕКСПЕРТИ ПРИЗНАХА, ЧЕ ЗАКОН ЗА ТЮТЮНЕВИЯ ХОЛДИНГ ВРЪЩА ПРЕГОВОРИТЕ С ПОТЕНЦИАЛЕН КУПУВАЧ 

ВАЛЕНТИН ГЕОРГИЕВ  

МНОЗИНСТВОТО и вчера не прие решение за продажбата на Булгартабак, министрите още не били предложили проект. Съвместното заседание на НДСВ и ДПС приключи набързо, Ахмед Доган този път не дойде. 
Приемането на специален закон за Булгартабак, за какъвто настоява вицепремиерът Николай Василев, ще означава грубо нарушение на Закона за приватизация и следприватизационен контрол, заявиха за в. ПАРИ експерти от АП. Според тях това на практика ще означава връщане към отречения със закона метод на преговори с потенциални купувачи. Още с приемането на новия приватизационен закон управляващите обявиха за свой приоритет премахването на метода преговори с потенциални купувачи. Точно преди година, когато се спореше по отделни текстове от закона, Николай Василев заяви, че този метод води до корупция. Правителството продължава да търси най-добрия юридически вариант и най-доброто законосъобразно решение, което да реши забавената сделка за Булгартабак, каза вчера Василев. Според него най-добрият вариант бил да се стигне до някакъв вид законодателно решение, но не уточни дали става дума за специален закон. Ако Булгартабак не бъде продаден, след 2-3 години ще фалира, заяви земеделският министър Мехмед Дикме. Булгартабак не е конкурентен на частните фирми за изкупуването на тютюна. Според Дикме холдингът ще бъде продаден в сроковете, записани в закона за приватизация. В. ПАРИ научи, че по време на срещата при премиера в понеделник лидерът на ДПС Ахмед Доган е настоял политическото решение за холдинга да вземе правителството, без да се намесва парламентът. По-късно Юнал Тасим коментира, че е по-добре да се довърши сегашната процедура, но с трима участници. Ако сделките за Булгартабак и БТК се провалят, за години наред трябва да забравим, че в България ще дойдат инвеститори. Ще станем гето за инвестиции, заяви по БНР шефът на парламентарната икономическа комисия Валери Димитров. Той повтори, че е против приемането на специален закон за Булгартабак. Междувременно след изтичането на крайния срок за удължаване валидността на офертите за приватизация на холдинга в понеделник вечерта в АП са получени само две потвърждения - от Тobacco Нolding и Росбулгартабак. 
СДС настоява за нова стратегия за приватизация на Булгартабак, която да бъде разработена и гласувана от Народното събрание, заяви Ергин Емин след заседание на НИС на СДС. Ако Булгартабак не се приватизира, той ще фалира, категоричен е Емин. Според него мениджърският екип, който управлява холдинга, се е провалил. 
 
ПРЕПОРЪКА 
 
ПРОФ. СТИВ ХАНКЕ, БИВШ ИКОНОМИЧЕСКИ СЪВЕТНИК НА ПРЕЗИДЕНТА ПЕТЪР СТОЯНОВ: 
СМЯТАМ, че доверието в правителството е много ниско не само в България, но и извън нея, въпреки че в общи линии развитието на макроикономическо ниво е добро. Но проблеми като тези с Булгартабак показват, че правителството не е в състояние да отбележи точки в своя полза. Поради това мисля, че трябва да имате скептична, за да не кажа песимистична, перспектива за приватизацията и чуждите инвестиции в България. Единственият начин да се осъществят тези големи приватизационни сделки, е да има нужното доверие в правителството, което трябва да осъществи своите цели. 
/Пред радио Свободна Европа/ 
 
ЕДНО КЪМ ЕДНО 
 
МИЛЕН ВЕЛЧЕВ, МИНИСТЪР НА ФИНАНСИТЕ: 
 
НЕ ИСКАМЕ СПЕЦИАЛЕН ЗАКОН 
Обсъждахме няколко варианта. Не е взето окончателно решение. Няма идея Булгартабак да бъде продаван чрез БКК, това е партенка. По принцип предпочитаният вариант е да не се стига до специално законодателство. Но това не зависи само от нашите усилия. Ще следим нещата и сме готови да докажем политическата си воля да привършим приватизацията. 
 

