ЕДВА ли има икономист, който да оспори твърдението, че естественият изход от сегашната стагнираща икономическа ситуация е икономическият растеж. Трудно може обаче да се съгласим с песимистичните прогнози, които се люшкат от икономико-философските мнения, че сегашната рецесионна ситуация в българското стопанство има структурен характер до преобладаващо тревожните и апокалиптични, че се намираме в състояние на икономически крах и хаос, позоваващи се на дежурната икономическа категория за оценка на това състояние - икономически колапс. 
Реалистичните прогнози се свързват с реален ръст на БВП между 3 и 4.5% в зависимост от външната икономическа среда. В този интервал се вместват и повечето прогнози на международните финансови институции и организации, на икономически агенции и експерти. Според ЕБВР растежът на БВП през 2003 г. в България ще бъде 3%. Тhe Еconomist Intelligence Unit прогнозира растежът на БВП да достигне 4.1%. Експертите от Института за пазарна икономика смятат, че родното стопанство ще продължи да расте и през 2003 г. с около 4-4.5% в реално изражение. 
Правителствената прогноза е по-оптимистична със заложеният в бюджета ръст от 4.8%. Оптимизъм лъха и от прогнозирания растеж на българската икономика от ЕК. Анализаторите от ЕК очакват ръст от 5% през 2003 г. на базата на предвижданото подобрение във външните икономически условия и продължаване на правителствената политика за поддържане на макроикономическа стабилност и на структурните реформи. Според постоянния представител на МВФ у нас Пирита Сорса икономическият растеж в България през тази година вероятно ще бъде 5%, като съществуват възможности БВП да достигне над 5.5%. 
Възможности за висок икономически растеж в рамките на 6-8% и съответно повишаване благосъстоянието на българина са налице и през 2003 г. според проф. Георги Петров, при предположението, че е създадена законовата и институционалната основа за нормалното функциониране на пазарната икономика. 
Кои ще са факторите, формиращи сбъдването на една или друга прогноза? 
На първо място, икономическата политика на правителството ще бъде определяна от съгласуваните с МВФ мерки: нисък бюджетен дефицит, приключване на приватизацията и намаляване на субсидиите. Като прибавим и "наложената" стратегия на Световната банка за борба с бедността и намаляване на безработицата, става ясно, че този фактор по-скоро ще свива растежа, отколкото да го стимулира. 
На второ място, растежът ще се диктува от външните икономически условия. Възможно е българската икономика да получи "слаба подкрепа" от бавното възстановяване растежа на основните търговски партньори на България. Съживяването при тях е заплашено от редица фактори като тероризъм и евентуална война. Същевременно в световен мащаб правителствата правят завой, като обръщат гръб на либерализирането на икономиката и се връщат към изпитаната рецепта за намеса на държавата в икономиката. Двете събития, които ще диктуват главно влиянието на външните фактори върху икономическия растеж в България, ще са кризата в Ирак и поведението на американския долар на международните валутни пазари. 
Според експерти евентуална криза в Персийския залив и последващо поскъпване на петрола до 40 USD за барел ще наложат коригиране на прогнозния ръст на българската икономика. При военен удар на САЩ върху Ирак и поскъпване на петрола, продължаващо повече от 3-6 месеца, българската икономика ще бъде затруднена, тъй като все още производството ни е високоенергоемко и ръстът на БВП при тази ситуация ще бъде 4.6 вместо заложените 4.8%. 
Спорни са влиянията на промените във валутния курс на долара върху българското стопанство. Според експерти на финансовото министерство поевтиняването на долара спрямо еврото ще има нетен положителен ефект, тъй като вносът превъзхожда износа, а освен това над 40% от вноса е в долари и спадът на курса ще доведе до поевтиняването му. Според оценката на Емил Хърсев страната ни ще спечели от по-слабата американска валута около 200 млн. USD, основно заради лихвите по външния дълг, които са в доларови позиции. Същевременно обаче той смята, че заради силното евро ще загубим около 1 млрд. USD. Прогнозите, че слабият долар ще доведе до увеличаване на безработицата и намаляване на доходите в България, пък не са от най-лицеприятните за всяка управляваща класа. 
Това, което обаче ще продължи да тежи като воденичен камък на родната икономика и ще предопределя растежа й, е забавянето на технологичното преструктуриране на българското стопанство. При сегашните темпове на обновяване на основните активи ще са нужни между 20 и 30 години, което означава, че темповете са отрицателни по отношение на по-голямата част от тях. Или перефразирайки девиза на София за българското стопанство, той би бил "Българската икономика расте, но и старее!" 

