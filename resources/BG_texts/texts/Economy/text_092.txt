Приватизационните амбиции - между хазарт и неяснота 
ЕЛЕНА МАРИНОВА 9/2 - 15:16 ч.

   

Парламентът прие списъка от дружества, които ще подлежат на приватизация по специален режим - т.е. купувачът трябва да бъде одобрен от правителството и от Народното събрание, а решенията за приватизация ще бъдат изключени от административно-съдебен контрол. 

Първоначално в т.нар. специален списък присъстваха 12 дружества, сега в списъка са включени и "Балкан еър тур", Параходство "Български морски флот" (БМФ) и "Българско речно плаване" (БРП). Каква е вероятността към специалния списък да бъдат включени още дружества, които са от значение за сигурността на Република България? Каква е вероятността евентуалното включване на нови дружества в списъка да става в момент, когато приватизирането им достигне до момент на нереализируемост поради засягане на нечии интереси (по всяка вероятност различни от националните интереси)? Все пак има конкретен списък с дружества, а не са посочени само критериите, на които трябва да отговарят предприятията за "специална приватизация". 

Интересна се очертава да бъде приватизацията на Параходство БМФ и БРП. Преди тези две дружества бяха включени в т.нар. забранителен списък за приватизация, сега те преминават в специалния списък за приватизация. И БМФ, и БРП първоначално бяха включени в пулове (съответно "Мечта" и "Енергетика" с по 30% от капитала им), които Агенцията за приватизация подготви за продажба срещу компенсаторни инструменти на Българска фондова борса - София . Именно тези два пула бяха причина за предишни промени в Закона за приватизация, според които дружествата, предвидени за приватизация срещу компенсаторни инструменти, ще стават автоматично публични (без процедурата за одобрение от Комисията за ценни книжа) само с решение на изпълнителния директор на АП, а не на ресорните им министерства. 

Очевидно логиката за приватизация на тези две дружества е те да присъстват постоянно в списъци с цел продажбата им да бъде забавена максимално, да бъдат изключвани от едни и включвани в други списъци с противоположни цели. 

Агенцията за приватизация има амбиция приватизацията на оръжейното предприятие ВМЗ - Сопот, да завърши през 2003 г. От друга страна, е известно, че предприятието фигурира в списъка на дружества, свързани с националната сигурност - т.е. списък за специалната приватизация. Което принципно означава, че приватизацията на ВМЗ - Сопот, може да се забави или изобщо да не се реализира. Но все пак Агенцията за приватизация също има право на амбиции. 

Някак неусетно приватизацията в България се превръща в потенциална заплаха - заплаха за националната сигурност (каквото и да означава това). Приватизационната политика започна да наподобява игра в казино (с пулове, списъци - т.е. схеми, интереси). А в кръговрата на този приватизационен хазарт има място за всичко друго, но не и за прозрачност и поемане на отговорност, а може би няма място и за приватизация. 

На фона на този хаос изказването на изпълнителния директор на Агенцията за приватизация Апостол Апостолов, че "рискът за инвестициите е по-малък и страната е по-привлекателна и отворена за чуждестранните капитали", звучи по-скоро като самоуспокоение, отколкото като констатация. 
