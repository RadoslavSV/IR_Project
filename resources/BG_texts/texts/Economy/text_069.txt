      Емисия: Петък, 4 Февруари 2000
                    
                  Купувачите на БТК отстъпват за монопола
                  Консорциумът ОТЕ – Кей Пи Ен предлага екзотични финансови 
                  инструменти със спорен ефект за държавата
                  ПЕТЯ МИНКОВА
                  Гръцко-холандският консорциум ОТЕ-Кей Пи ЕН отстъпи от 
                  предишните си условия по сделката за БТК и прие монополът 
                  върху телефонните услуги да падне през 2002 г. 
                  Вчера консорциумът представи подобрената си оферта на 
                  специална пресконференция в столичния хотел “Шератон”, в която 
                  той отговаря на 37 въпроса, поставени от българското 
                  правителство миналия месец. На нея присъстваха шефовете за 
                  България в ОТЕ и Кей Пи Ен - Василиос Фетсис и Хенк Виаренга и 
                  представителя на консорциума за България Стефан Колев. 
                  През юли м. г. купувачите се съгласиха да платят 510 млн. 
                  долара за БТК, но поставиха неприемливи условия, свързани с 
                  удължаване на монопола. Вчера те се отказаха от досегашното си 
                  искане за монопол върху международния пренос на данни 
                  (предимно Интернет услуги – б. р.) и доставката на Интернет по 
                  кабелните мрежи. 
                  България може да увеличи приходите си от сделката за БТК с още 
                  до 225 млн. долара, но за 200-те млн. долара не е ясно как ще 
                  стане. 
                  Как става номерът с 225-те млн. долара? $15 млн. от тях 
                  държавата ще получи, защото консорциумът се е съгласил в 
                  “новата” си оферта тя да получи дивидент от $15 млн. за 1999 
                  г. 
                  Други $10 млн. щели да дойдат по следната схема. Консорциумът 
                  иска да инвестира $150 млн., с половината от които да купи 
                  акции. Вместо да получим хартии за $75 млн., ще вземем само за 
                  $65 млн., обясниха от консорциума. Така $10 млн. щели да са 
                  чиста печалба за държавата. Инвестицията обаче променя 
                  собствеността върху телекома. Сега капиталът му е около 64 
                  млн. лв. От тях 51% ще са за консорциума, останалите за 
                  държавата. Структурата на собствеността ще се промени, 
                  признаха от консорциума. Те отказаха да отговорят каква ще 
                  бъде тя. А причината е, че ОТЕ и Кей Пи Ен ще увеличат дела си 
                  за сметка на държавния. 
                  Най-голямата полза за държавата обаче щяла да има когато 
                  консорциумът пусне неизвестно колко акции на международни 
                  фондови борси. Според предварителните сметки това щяло да 
                  докара на държавата до 200 млн. долара. Приходът не е 
                  гарантиран, предупреди Виаренга. Според него това е само 
                  потенциална възможност, а сумата ще зависи от бъдещата цена и 
                  търсенето на тези акции. Той категорично отказа подробности, 
                  като например колко акции ще бъдат продадени (б.р. понеже 
                  структурата на собствеността ще е друга), на каква цена и т.н. 

                  Гръцко-холандският консорциум се е отказал от искането си 
                  държавата да замрази 100 млн. долара в специална сметка. Те 
                  трябваше да гарантират, че ако се промени законодателството в 
                  ущърб на консорциума, той да се компенсира със “замразените” 
                  пари. 
                  Ако сделката се сключела днес при обезценения лев и евро, 
                  държавата щяла да спечели още около 22 млн. евро. 

                        Стефан Колев, представител на консорциума за България: 
                        Цените ще се повишават с инфлацията и растежа 
                        -Г-н Колев, какви ще са цените на обикновените телефонни 
                        услуги, ако случайно консорциумът купи БТК?
                        -Има формула, според която цените зависят от двата 
                        фактора - инфлация и ръст на брутния вътрешен продукт. 
                        -Тоест, може да увеличите цените на обикновените 
                        телефонни услуги още тази година с 6%, ако инфлацията е 
                        същата, както през 1999 г. И с още 4%, ако имаме 
                        икономически ръст т.г.?
                        -Означава, че БТК има право на повишение на цените до 
                        6%. И още 4%, според формулата. 
                        -Г-н Виаренга обаче каза също, че повишаването на цените 
                        на обикновените услуги ще зависи и от подобряването на 
                        рентабилността (по-високата печалба – б.р.) на БТК. 
                        -Той го обвърза с публичния интерес и възможностите на 
                        пазара. Това са трите компонента, които ще изграждат 
                        тарифната политика на БТК в бъдеще. 

                        Какво ще стане, ако консорциумът купувайки БТК вземе 
                        “Мобиком” и лиценз за втори Джи Ес Ем оператор?
                        Мнозина експерти се опасяват, че собственикът на БТК ще 
                        продава трафик на свързаните с него два мобилни 
                        оператора на ниски цени, а на “Мобилтел” на по-високи. 
                        Това е изключено, бяха категорични пред “Монитор” от 
                        консорциума. Дискриминацията противоречи на нашата 
                        бизнес-етика, твърди Виаренга. Ако има съмнения, БТК 
                        трябва да доказва, че не дискриминира и подлежи на 
                        санкции по две линии - на ДКД и на Комисията за защита 
                        на конкуренцията.

