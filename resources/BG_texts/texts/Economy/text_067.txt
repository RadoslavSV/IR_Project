Групата на Алианц-България холдинг отчита 119.884 млн. лв. брутен премиен приход в застраховането, от които 108.830 млн. лв. са в общото застраховане. С този резултат холдингът преминава от трета във втора група в класацията на компаниите на Алианц. Втората група включва компании с брутен премиен приход от 50 до 500 млн. ЕUR 
 
ЗПАД АЛИАНЦ-БЪЛГАРИЯ 
84.584 млн. лв. брутен премиен приход за 2002 г. отчете ЗПАД Алианц-България, а ръстът спрямо 2001 г. е над 25%. Най-голям дял от този приход заемат застраховките Каско, Имуществено застраховане, Гражданска отговорност на МПС, както и по международните програми. Съществен дял заема и транспортното застраховане, Обща гражданска отговорност и Гаранции. Изплатените обезщетения възлизат на 35.226 млн. лв. Квотата на щетимост на застрахователя е 46.05%, с което се отчита намаление от близо 12 пункта спрямо предходната година. 
Постигнатите резултати на ЗПАД Алианц-България се дължат преди всичко на целенасочената политика на дружеството за разширяване на палитрата от продавани застраховки и балансирано развитие на застрахователния портфейл, заяви Теменуга Ненова, изпълнителен директор на застрахователното дружество. Над 7000 са продадените зелени карти, а реализираният премиен приход по тях надвишава 2 млн. лв. 33% е ръстът на премиите по имуществено застраховане на дружеството. Най-голям дял имат малките фирми и застраховките на домашно имущество. 
Реализираната печалба е 8.102 млн. лв., а платените данъци превишават 2 млн. лв. Компанията отчита увеличаване на техническите си резерви и значително завишена граница на платежоспособност. Намалeли са и застрахователните измами. 
Ръководството на застрахователя отчита 2002 г. като най-успешната от създаването на дружеството. 
 
ЗАД ЕНЕРГИЯ 
Брутният премиен приход на ЗАД Енергия е 24.246 млн. лв., което представлява ръст от 33.87%. Дружеството е реализирало печалба от 10.443 млн. лв., а собственият му капитал достигна 38.478 хил. лв. ЗАД Енергия е специализирано в застраховането на предприятия от енергийния сектор. 
 
ЗАД АЛИАНЦ-БЪЛГАРИЯ ЖИВОТ 
11.054 млн. лв. е брутният премиен приход на Алианц-България Живот за 2002 г., с което отчита ръст от 74% спрямо предходната година. 
Особено впечатлителни са резултатите на ЗАД Алианц-България Живот по дългосрочните продукти, заяви Пламен Ялъмов, изпълнителен директор на животозастрахователното дружество. Политиката през последните години бе насочена към предлагане на по-добри възможности за управление на активи и средства. Това бе оценено от клиентите, които избраха спестовни животозастраховки с много добра доходност и застрахователни покрития, допълни Ялъмов. Отчетеният ръст по този вид застраховки е 147% спрямо предходната година. 
Изплатените обезщетения на клиенти по настъпили щети са в размер на 2.106 млн. лв., което е с 41.6% повече от предходната година. Математическите резерви на дружеството са нараснали със 72% и възлизат на 11.428 млн. лв. Разпределената от дружеството доходност е 8.5%, а реализираната печалба - 458 хил. лв. Дружеството планира през тази година да привлече още повече клиенти чрез богатата гама от продукти в трите основни за българския пазар валути - лев, ЕUR и USD. 
