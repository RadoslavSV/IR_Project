Пиратството е все по-голям проблем за музикалните гиганти
 

Музикалната индустрия е в тежка криза вече няколко години, смята в. "Вашингтон поуст". През 2003 г. се очаква годишните продажби на музика да спаднат с 6%, което се равнява на близо 2 млрд. долара, за четвърти пореден път. Много от анализаторите търсят причината в ценовата конкуренция между компаниите и намалялото търсене. Според представители на самите компании обаче истинските виновници са погазването на авторските права и разпространението на музика по интернет, се казва още в анализа на вестника. 


Музикалните гиганти вече започнаха кампания срещу интернет провайдърите. Решение на съда в САЩ задължи най-голямата компания в страната, Verizon Wireless, да издава самоличността на клиентите си, заподозрени в нелегална търговия с музика. Според експерти от бизнеса, интервюирани от "Уолстрийт джърнал", тотален контрол върху трафика в мрежа от мащаба на Verizon е технически невъзможен. Освен това това ще отблъсне много от клиентите на компаниите и е в нарушение на личните права на гражданите. Председателят на асоциацията на звукозаписните компании в Америка Хилари Росен заяви, че вместо да разчитат на подкрепа от интернет доставчиците, музикалните гиганти трябва да инвестират средства в нови системи за защита и в създаване на платени сайтове за сваляне на музика. В анализ на бранша на Ройтерс се казва, полицията трябва да са насочи към разбиване на мрежите за търговия с пиратски СD-та, а музикалните гиганти трябва да "възпитават" клиентите си да не се задоволяват с второкачествената стока. 

Засега пиратството не пречи на клиентите и дори на някои изпълнители. Един от най-продаваните британски певци Роби Уилямс в интервю за "Файненшъл таймс" заяви, че пиратството e много добра идея. Много от потребителите смятат, че продажбите на пиратски албуми и “точенето” на музика от световната компютърна мрежа се увеличава по вина именно на големите музикални компании. Липсата на свежи музикални идеи, съкращаването на средствата за намиране на нови таланти и намалението на новите заглавия на пазара, повечето от които ще са “хитове еднодневки”, принуждава слушателите да намират по-евтини начини за снабдяване с музика, завършва анализът на Ройтерс. 


------------------------------ 

В стремежа си да направят оригиналните си продукти по-евтини и по-привлекателни за клиентите европейските звукозаписни компании започнаха кампания за премахване на ДДС върху компактдисковете. В нея се включват и композиторите, изпълнителите и търговците на музика. Аргументът за премахването на данъка е, че във Великобритания например няма ДДС върху печатните издания, за да се стимулират инвестициите в култура. За да може предложението да стане реалност, трябва да бъде прието и от Европейската комисия, и от финансовите министри на ЕС. 



