ФИРМАТА БЛОКИРА ПРОЕКТ ЗА 50 МЛН. USD В ЛИБИЯ, ОТТАМ ИЗПРАТИЛИ ПРЕДУПРЕДИТЕЛНО ПИСМО 

ЕКИП НА В. ПАРИ  


 
 
СПЕШНО трябва да се назначи председател на директорския борд на Техноекспортстрой, защото в четвъртък предстои пътуване на изпълнителния директор на фирмата Емил Коцев в Либия във връзка с проект за 50 млн. USD и той трябва да докаже пред либийските партньори, че има действащ борд, след като зам.-министърът на регионалното развитие Георги Георгиев напусна. Той беше председател на борда на директорите на инженеринговото дружество. Все още не е свикано акционерно събрание на държавното дружество, но за смяната на Георгиев се знае в Либия. 
Новоназначеният зам.-министър Румен Митов имал апетити към вакантното място, заявиха информирани източници на в. ПАРИ. От МРРБ заявиха, че толкова бързо не могат да отговорят на въпроса, кой ще замести Георгиев. Митов е бил 8 месеца изпълнителен директор на Техноекспортстрой. 
 
ПРЕЗ МАРТ 2001 Г. Е ДАДЕН НА ПРОКУРОР 
от бившия министър на регионалното развитие Евгени Чачев заедно с тогавашните членове на борда Дечко Дечев, Иван Маринов и Петър Младенов след доказани с финансова ревизия нарушения. Работниците от фирмата е трябвало да получат 10 млн. USD, а са им изплатени едва 800 000 USD, установили ревизорите. 
В момента се обсъжда схема Техноекспортстрой да поеме либийските концесии на Булгаргеомин, заявиха нашите източници 
Булгаргеомин дължи на Техноекспортстрой около 1 млн. USD повече от 10 години и не е изключено държавата да премине към сливане или вливане на двете дружества.Булгаргеомин дължи на Либия около 10 млн. USD неплатени данъци. 
Заместник-министърът на икономиката Никола Янков, който е председател на директорския борд на Булгаргеомин, се завърна от Либия, но от пресцентъра на икономическото министерство заявиха, че за концесиите не е ставало въпрос. В Либия е и изпълнителният директор на Булгаргеомин Георги Раковски. Според друг източник имало обявено от либийска страна събрание на смесения комитет за концесиите, но когато българите пристигнали, то било отложено. Продължава да се търси партньор от българска страна за разработката на концесиите. 
През март щяла да се събира работната група по концесиите и да обмисля решение. Срокът им изтича през 2005 г. 
 
НЕОСЪЩЕСТВЕНИЯТ ПРОЕКТ В ЛИБИЯ 
Проектът между либийското дружество НЕСКО /националната инженерингова организация на фондация "Кадафи"/ и Техноекспортстрой на стойност 50 млн. USD е блокиран по вина на българската фирма, научи в. ПАРИ. През 2001 г. е подписан протокол между Техноекспортстрой, джамахирията и световната фондация "Кадафи на благотворителните дружества" за строеж на комплекс Добра воля, Академия за следдипломна квалификация и икономически изследвания и Център за изследване на заразните болести. Според този протокол трябва да се създаде съвместна техническа комисия за контрол върху работите и изграждането на обектите. 
Една година по-късно, на 23 юни 2002 г., от НЕСКО пишат писмо до директора на Техноекспортстрой Емил Коцев, че българската компания не е предприела никакви действия за изграждане на обектите според споразумението. От Либия искат официален отговор и информация за степента на сериозност на намеренията им. 
"Бихме желали да отбележим отрицателните последици, които може да се получат при всяко бъдещо сътрудничество с българската компания Техноекспортстрой", дипломатично казват от НЕСКО на Емил Коцев 
Писмото е подписано от Абдул Рахман Карфах, представител на световната фондация "Кадафи на благотворителните дружества". 
По неофициална информация от май м. г. Либия е спряла траншовете, които прави на България според подписано споразумение за издължаване на 100 млн. USD заради неизпълнението на ангажиментите на Техноекспортстрой. 
Търговските дружества в системата на Министерството на регионалното развитие и благоустройството, сред които е и Техноекспортстрой, са сред приоритетите на министър Валентин Церовски и ще бъдат под негово пряко наблюдение. 
 
В МОМЕНТА ТОЙ СЕ ЗАПОЗНАВАЛ 
с финансовото им състояние. Мнението ми е, че докато държавата има над 49% в тях, тя носи отговорностите по управлението им, коментира преди ден Церовски. Финансовото състояние трябвало да се подобрява най-малкото защото така щели да се вземат и повече пари при бъдеща приватизация. Сега например Техноекспортстрой е в добро състояние, има 31 млн. USD положителен финансов резултат за м. г., заяви министърът. 
 
КАДРОВИ 
Бившият вицепремиер и министър на регионалното развитие и благоустройството Костадин Паскалев назначи за изпълнителен директор на Техноекспортстрой заедно с Емил Коцев /който е брат на заместник-министъра на вътрешните работи Бойко Коцев/ и Георги Ганджов. В борда влязоха журналистката от Благоевград Любка Спириева /началник на пресслужбата на МРРБ/ и Бойко Илиев Георгиев. Председател на СД беше зам.-министърът на регионалното развитие Георги Матеев Георгиев. Решението е вписано в Държавен вестник на 11 май 2002 г. 
На 21 януари 2002 г. Техноекспортстрой-Вземания ЕООД се влива в Техноекспортстрой ЕАД при условията на универсално правоприемство. Капиталът на дружеството е увеличен от 53 970 на 103 970 лв. 
Като ведър щрих в кадровите промени на Техноекспортстрой се чу новината, че министърът на културата Божидар Абрашев лобирал за председател на борда на Техноекспортстрой да се назначи Румен Митов. 
 
ЕДНО КЪМ ЕДНО 
 
ЕВГЕНИ ЧАЧЕВ, БИВШ МИНИСТЪР НА РЕГИОНАЛНОТО РАЗВИТИЕ И БЛАГОУСТРОЙСТВОТО: 
СПОМНЯМ си, че документите, които внесохме в прокуратурата, са след проверка на Сметната палата, която обхващаше много дълъг период - от 1994 г. нататък. Не познавам лично Румен Митов, но вероятно аз като заместник на министър Бакърджиев съм подписал заповедта му за уволнение като директор на Техноекспортстрой и за уволнението на Дечко Дечев. Нарушенията са направени в клоновете на Техноекспортстрой в Либия и в Нигерия. Мисля, че нарушителите бяха наказани административно. 
 

