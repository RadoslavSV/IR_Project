Емисия: Сряда, 5 Януари 2000
                   
                  Представителят на Кей Пи Ен за България Хенк Виаренга: "Никой 
                  не е поискал от нас по-висока цена за БТК"
                  ЯНА СЪБЕВА
                  "Досега никой не е поискал официално от нас по-висока цена за 
                  БТК. Много малко вероятно е Кей Пи Ен да се съгласи да обсъжда 
                  по-висока цена, ако бъде попитана за това", съобщи за 
                  "Монитор" Хенк Виаренга, представител на Кей Пи Ен за 
                  България. 
                  Холандската компания, която е кандидат за българския телеком 
                  заедно с гръцката ОТЕ, оспорва и аргументите на българското 
                  правителство за по-скъпа сделка. 
                  Миналата седмица новият министър на икономиката Петър Жотев, 
                  който ще се занимава със сделката заедно с колегата си Антони 
                  Славински, заяви, че правителството ще поиска по-висока цена 
                  за телекома и лиценза за втори Джи Ес Ем-оператор. Според него 
                  при определянето на новата цена щяло да се вземе предвид 
                  печалбата на телекома за 1999 г., която е 100 млн. лв. 
                  Предварителната уговорка е за 502 млн. долара. Спряганата сума 
                  за лиценза за втория Джи Ес Ем е 40 млн. долара. 
                  Вчера от кабинета на Антони Славински отказаха коментар на 
                  въпрос на вестника защо кандидат-купувачите не са уведомени за 
                  промените по сделката.
                  "Ако причината за този въпрос е изключителната печалба на БТК, 
                  тогава трябва да кажа, че не съм получил информация, която да 
                  показва значителна промяна на обстоятелствата от момента, 
                  когато консорциумът вдигна цената по сделката последния път. 
                  Бих искал да знаете, че печалбата на БТК не е устойчива без 
                  много щателно преустройство на компанията и различните 
                  компоненти на приходите (особено на приходите от международни 
                  разговори) драматично ще намалеят в близко бъдеще", коментира 
                  Виаренга в електронно писмо до "Монитор".
                  Според него, колкото повече време отнеме финализирането на 
                  сделката за БТК, толкова по-малко време остава за 
                  реорганизиране на компанията, преди тя да изгуби монопола си.
                  По план вчера трябваше да е първият ден от преговорите по 
                  сделката, които бяха замразени около промените в кабинета. 
                  Представителите на Кей Пи Ен и ОТЕ обаче още дори не бяха 
                  пристигнали в България след празниците.
                  "Надявам се до края на седмицата преговорите да бъдат 
                  възстановени", каза Стефан Колев, координатор на консорциума 
                  за България.
                  "Кей Пи Ен все още е твърдо решена да се включи в тази сделка 
                  и да направи своите ресурси достъпни за българския пазар. Ние 
                  наистина вярваме, че ще имаме възможността да продължим 
                  преговорите с новия екип от Република България", коментира 
                  Виаренга.
                  Миналата седмица Жотев каза, че евентуален провал на 
                  преговорите с Кей Пи Ен - ОТЕ няма да е фатален. Според 
                  запознати още две големи телекомуникационни компании чакали 
                  провала на преговорите за да се включат в наддаването за 
                  телекома. Едната от фирмите е Дойче телеком, твърдят експерти.


