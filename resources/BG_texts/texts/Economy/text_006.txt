"Фич": Забавената приватизация ще доведе до повече загуби, отколкото ползи
"ДНЕВНИК" 20/1 - 19:49 ч.

   

 

Всяко по-нататъшно забавяне на преструктурирането на БТК и "Булгартабак" ще доведе до повече губещи, отколкото печелещи от запазването на статуквото. Това твърди в последния си коментар за България международната рейтингова агенция "Фич". "Ние сме загрижени за пропуснатите финансови и пазарни възможности за двете компании от забавената им приватизация", пише в прессъобщението на агенцията. Коментарът на "Фич" е изготвен от Соня Дилова, анализатор на компании от възникващите пазари.В изследването си от март миналата година под заглавие "Българската приватизация и възможностите за пазар на корпоративни облигации" агенцията посочи, че правителството среща две основни предизвикателства в своите усилия да продаде БТК и "Булгартабак". Първото предизвикателство е слабата обществена подкрепа за двете сделки, заради значителните социални задължения, които държавата е поела досега и които вероятно няма да са в интерес на потенциалните инвеститори. Другото препятствие е резултат от забавянето на глобалната икономическа активност и съчетаното с него повишено внимание към риска на част от инвеститорите. 

Приватизационните процеси за двете компании достигнаха сравнително напреднал стадий, но бяха преустановени от българския съд, въпреки че Агенцията за приватизация избра купувачи след конкурентно наддаване, припомня "Фич". Рейтинговата агенция обяснява, че правителството е решило твърдо да завърши двете приватизации до края на тази година, въпреки че вероятно избраните купувачи ще бъдат дисквалифицирани. 

Според "Фич" кабинетът е пропуснал изгоден момент да продаде БТК преди изтичането на монопола й върху фиксираната телефония. Сделката е била засегната също така и от негативното настроение на инвеститорите към сектора на телекомуникациите в световен мащаб.В случая с "Булгартабак" правителството не е дооценило мащаба на политическата опозиция и законните икономически претенции на Русия по време на започването на приватизационния процес. "Нещо повече, изглежда, че кабинетът очаква "Булгартабак" да си възвърне значителен дял от руския пазар, където през 1989 г. компанията държеше 90% от продажбите на цигари, а сега едва 1%. Как ще се случи това обаче, все още е доста неясно, като се имат предвид претенциите на Москва към ключови предприятия от холдинга и недоброжелателното отношение, създадено между АП и неуспелите руски кандидат-купувачи", твърди "Фич". Какъвто и компромис да бъде постигнат за завършване на двете сделки през 2003 г., той ще спомогне за засилване на пазарноориентираните инвестиционни програми за компаниите, които ще им позволят да възстановят и поддържат конкурентните си позиции, завършва коментара си рейтинговата агенция "Фич". 



