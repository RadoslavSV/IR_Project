ФИРМАТА ОТ ВЕЛИКО ТЪРНОВО ОБМИСЛЯ СЪЗДАВАНЕ НА ХОЛДИНГОВА СТРУКТУРА 

ЕМИЛИЯ ГУГОВА  

СКОРО ще приключат преговорите с руски военни заводи и с два завода за кранове за изграждане на съвместно българо-руско предприятие в Русия, съобщи за в. ПАРИ Елисавета Николова, изпълнителен директор на Елмот АД-Велико Търново. Там ще се изнесе производството на телфери, предназначени за руския пазар, и това ще намали себестойността им, тъй като ще се спестят транспортни разходи и разходи за внос на суровини и материали, обясни г-жа Николова. Във Велико Търново ще се произвеждат само двигателите и онази част от телферите, предназначени за други клиенти. В бизнеспрограмата си за 2003 г. дружеството залага нови производства на филтри за пречистване на вода, масла и други химични елементи. В момента се изпитва вихров топлогенератор, който ще се произвежда след анализ на резултатите от изпитанията. Разработен е и опитен образец на асансьорен двигател и се чака становището на западен партньор за внедряването му в производството, съобщи Николова. От началото на тази година се реорганизира производството и управлението. Всички звена ще бъдат свързани в компютърна мрежа - от заприходяване на суровините до реализацията на крайния продукт, и реално ще се отчита себестойността на всяко изделие. Досега в рамките на Елмот АД е обособено самостоятелно предприятие Елмот 2002 ЕООД, в което се сглобяват електротелферите. След като изтече срокът на инвестиционната програма на приватизационния договор, ще се обмисли създаването на холдингова структура, съобщи Елисавета Николова. Елмот има дълготрайни контакти с немската фирма ЩАЛ, която купува елементи за подемно-транспортните си съоръжения. От септември т. г. ще започнем да сглобяваме двигателите, заяви г-жа Николова. През февруари очакваме да дойде новият президент на ЩАЛ, за да доуточним програмата и да подпишем договор за съвместна дейност. 
 
СПРАВКА В. ПАРИ 
ЕЛМОТ АД произвежда конусни електродвигатели за телфери, които изцяло се продават на външни пазари - Европа, Америка и Арабския свят. През 1997 г. софийската фирма Амфора ООД, която е съсобственост на двама съдружници с равни дялове, купи чрез конкурс 70% от великотърновското предприятие. През 1999-2000 г. за приватизация бе пуснат и останалият дял на дружеството. От миноритарния пакет Амфора ООД закупи чрез инвестиционен посредник още 18.8% и сега е собственик на 88.8% от капитала. Основни партньори на Елмот АД са фирми от Италия, Испания, Германия, Франция, Канада, САЩ, както и от Сирия, Иран, Ирак и отчасти Турция. За 5 години дружеството трябва да инвестира 3.5 млн. лв. в Елмот. С анекс към договора срокът е удължен с една година. Първите няколко години са инвестирани 1.5 млн. USD в недвижимо имущество. През 2002 г. са купени ценни книжа за 550 000 USD. Така около 90% от инвестиционните задължения са изпълнени. Останалата част от парите ще e за разработка на нов тип двигатели. 
 

