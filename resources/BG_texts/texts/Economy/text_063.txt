ОГЛЕДЪТ НА КРЕДИТНАТА ИНСТИТУЦИЯ ОТ КАНДИДАТ-КУПУВАЧИТЕ ЗАПОЧВА НА 12 ФЕВРУАРИ 

ПЕТЯ СТОЯНОВА  

ПРЕДЛОЖЕНИЯТА от кандидатите за Банка ДСК - унгарската ОТР, австрийската Еrste Вank и гръцката Рiraeus, от финансова гледна точка са добри, заяви Светослав Гаврийски, управител на БНБ и член на съвета на директорите на БКК. Вчера офертите, подадени за последния държавен трезор, бяха обсъдени от членовете на директорския борд на банковия холдинг. Надяваме се да се вдигнат цените на купувачите от факта, че инвеститорите ще се запознаят със ситуацията в Банка ДСК, което е добра възможност за по-нататъшни преговори, каза още Гаврийски. Според него тези предварителни цени, които дават потенциалните инвеститори, не са окончателни и не може да се прецени дали са сравними, защото зависят от крайните условия по договорите. Според Гаврийски и вицепремиера Лидия Шулева, която също е член на борда на директорите на БКК, може да се иска подобряване на цената за българската банка. И тримата кандидати искат да купят 100% от Банка ДСК. До средата на април те трябва да подадат окончателните си оферти. 
Дю дилиджънсът ще започне на 12 февруари, като на всеки кандидат-купувач ще бъдат предоставени по 2 седмици за предприватизационно проучване, а графикът ще бъде съгласуван индивидуално с всеки от тях. След изготвяне на одиторския доклад за финансовите резултати на банка ДСК към 31.12 м. г. по МСС на всеки кандидат-купувач ще бъдат предоставени допълнително 3 дни за актуализиране на информацията. 
Ако кандидатурите бяха повече, щеше да се наложи някои от тях да не бъдат класирани в краткия списък, коментира финансовият министър Милен Велчев от Давос. Според него успоредно с предприватизационното проучване ще се работи и по текста на договора за покупко-продажба. 
 
НЕЛИ КОРДОВСКА, ИЗПЪЛНИТЕЛЕН ДИРЕКТОР НА БКК: ВСИЧКИ ОТИВАТ НА ДЮ ДИЛИДЖЪНС 
И тримата кандидати бяха допуснати до дю дилиджънс. Той ще започне на 10 февруари. Всеки от кандидатите ще разполага с две седмици, за да направи преглед на финансовото състояние на банката. След излизането на одиторския доклад БКК ще обяви и датата за подаване на окончателните оферти, която ще бъде не по-късно от месец след огласяването му. 
 
ХРИСТОС КАЦАНИС, ИЗПЪЛНИТЕЛЕН ДИРЕКТОР НА ОББ: ДСК ЩЕ СТАНЕ ПО-ДИНАМИЧНА 
И ТРИТЕ банки кандидати са много добри и конкурентни. За банка Рiraeus Вank от Гърция определено мога да кажа, че става въпрос за една много успешна банка. Унгарската ОТР също има добра репутация. И доколкото знам, тя е една от най-динамичните в Унгария. Определено приватизацията на ДСК, която върви доста добре ррез последните месеци, ще направи банката още по-динамична и естествено конкуренцията на българския пазар ще се увеличи значително. От гледна точка на ОББ ние винаги приветстваме всяка стъпка, която подобрява условията в българската банкова система. Самата ОББ смятам, че е съвсем готова да срещне конкуренцията, защото всички реформи, които сме направили досега, ни дават изключително силни аргументи към клиентелата. Определено конкуренцията ще бъде много силна, но това няма да е лошо за българската банкова система, а напротив. 
