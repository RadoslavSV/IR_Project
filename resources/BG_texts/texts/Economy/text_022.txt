ГОСПОДИН АНГЕЛОВ, ИМА ЛИ ПРОМЯНА В АКЦИОНЕРИТЕ НА ЕВРОБАНК, СЛЕД КАТО В КРАЯ НА МИНАЛАТА ГОДИНА НА ИЗВЪНРЕДНО ОБЩО СЪБРАНИЕ БЯХА ГЛАСУВАНИ ПРОМЕНИ В НАДЗОРНИЯ СЪВЕТ? 
- Все още няма промяна. Мениджърите на Нафтекс-България холдинг добре познават българското законодателство, според което, за да се придобият акциите на мажоритарния собственик на Евробанк, е необходимо да се получи разрешение от БНБ. Промените в надзорния съвет на Евробанк са пореден етап в преговорите между настоящия собственик на банката - словашкия инвестиционен фонд Истрокапитал, и Нафтекс-България холдинг. Те са заявили, че получаването на разрешение от БНБ е единственото условие за финализиране на сделката. 
 
КОГА ТРЯБВА ДА БЪДЕ ФИНАЛИЗИРАНА СДЕЛКАТА МЕЖДУ НАФТЕКС И ИСТРОКАПИТАЛ? КОГА ТРЯБВА ДА ДОЙДЕ РАЗРЕШЕНИЕТО ОТ БАНКОВ НАДЗОР ЗА ПРОДАЖБАТА И ПОКУПКАТА НА ДЯЛОВЕТЕ? 
- В края на 2002 г. Петрол извести БНБ за придобиването на дружеството БПИ, което има около 9.5% дялов капитал в Евробанк, и поиска разрешение за закупуване на Еврокапитал-България, което е собственост на словашкия фонд Истрокапитал и притежава 85.35% от акциите на банката. В момента тече законовият срок за получаване на отговор по направеното искане. Петрол е част от Нафтекс-България холдинг. 
 
КАКВО Е СЕГАШНОТО РАЗПРЕДЕЛЕНИЕ НА ДЯЛОВЕТЕ В ЕВРОБАНК? 
- Както вече споменах, 85.35% от акциите се притежават от Еврокапитал-България, около 9.5% са собственост на БПИ /вече собственост на Петрол/, а останалите акции са на физически лица и на мениджърите на банката, което също е нормална практика навсякъде по света. 
 
КАКВА ЩЕ Е СТРАТЕГИЯТА НА БАНКАТА СЛЕД ПРОМЯНАТА НА СОБСТВЕНОСТТА? 
- Рано е да се говори за промяна в стратегията, тъй като сделката за собствеността не е финализирана. Доколкото познавам мениджърите на Нафтекс-България холдинг, не мисля, че те ще предприемат каквито и да било промени без сериозен и задълбочен анализ на постигнатите резултати, а те наистина са впечатляващи. За миналата година Евробанк отчита 66% ръст на печалбата, активите нарастват с 48% и този темп се запазва вече трета поредна година. Работата на целия екип на банката е ефективна, партньорството с Петрол и Транскарт, гъвкавата политика при кредитирането на малкия и средния бизнес, потребителските заеми, модерните спестовни продукти са в основата на постигнатите резултати, които се оценяват от ръководството на холдинга. Това ми дава основание да смятам, че не може да се очакват дълбоки, кардинални промени в стратегията на банката. 
 
КАКВА ЩЕ Е ПЕЧАЛБАТА ЗА МИНАЛАТА ГОДИНА И ИМА ЛИ РЪСТ ПРИ КРЕДИТИРАНЕТО? 
- Печалбата преди данъчно облагане ще е около 4 млн. лв., една голяма част от нея ще раздадем като дивидент. За миналата година дивидентът беше 15%. За една година ръстът в кредитирането е 100%, а тази година очакваме той да е още по-голям. 
 
КАКВИ НОВИ ПРОДУКТИ ПОДГОТВЯТЕ И КОИ СА БЪДЕЩИТЕ ВИ КЛИЕНТИ? 
- Тази година Евробанк ще развива приоритетно потребителското кредитиране. Банката активно работи по съвместния продукт с Транскарт - компанията, която издава кредитни карти с ресурси, осигурени от Евробанк. Притежателите на кредитната карта Транскарт могат да пазаруват на кредит във всички бензиностанции на Петрол и в редица други обекти, които им предоставят големи търговски отстъпки. Ако се погасява в срок, заемът може да бъде безлихвен през цялото време. Единственото условие да се издаде кредитна карта Транскарт е клиентът да има постоянен месечен доход. Банката не изисква допълнителни обезпечения по кредита като поръчителство или ипотека. Сигурен съм, че предлагаме най-изгодните условия за издаване и ползване на кредитни карти в България и доказателство за това твърдение е техният нарастващ брой. Наред с потребителското кредитиране Евробанк ще продължи да утвърждава позициите си в областта на кредитирането на малкия и средния бизнес. Ние сме от първите банки, които започнаха да кредитират този сектор още преди четири години. Новият продукт - Еврокредит, е продължение на тази наша политика и се отличава с ниските си лихви и такси и бързите процедури по отпускане. Традиционно силни сме в областта на спестовните продукти, предлагани в комбинация с безплатни за клиента застраховки. Тази година започваме с нови, още по-атрактивни лихви по нашите депозити, с което се надяваме да привлечем широк кръг от граждани, търсещи допълнителна доходност за спестяванията си. През 2003 г. ще отделим специално внимание на модернизирането на използваните информационни технологии и свързаните с тях високотехнологични банкови продукти в областта на разплащанията. От началото на май Евробанк ще работи с интегрирана информационна система, която ще позволи на клиентите да оперират в реално време със сметките си от всеки клон или офис на банката. Приблизително по същото време ще предложим продукта електронно банкиране, който ще осигури на клиентите възможността да извършват разплащания от сметките си в Евробанк по Интернет, като използват единствено web-site на банката. 

