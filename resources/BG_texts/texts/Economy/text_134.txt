Емисия: Понеделник, 7 Февруари 2000

                  Главният изпълнителен директор на АК “Балкан” Андрю Грей: 
                  Визовите изисквания и банковата система спъват бизнеса в 
                  България
                  Съкращенията са болезнени, но оцеляването на “Балкан” е 
                  по-важно, твърди английският бизнесмен

                        Андрю Грей е англичанин, живее в къща в Бекънсфийлд на 
                        25 мили северозападно от Лондон. Завършил е френска и 
                        руска филология в Оксфорд, след това “бизнес” в 
                        Кранфийлд инститют. 20 години е работил за “Бритиш 
                        еъруейз” на ключови позиции в Хелзинки, Монреал и Париж. 
                        Бил е мениджър за Европа на британската авиокомпания. 
                        По-късно става маркетинг директор на третата по големина 
                        английска авиокомпания “Ар Ю Кей”, а после и неин 
                        директор. Не може да управлява самолет.

                  ГАРЯ КИРИЛОВА
                  - Г-н Грей, как бихте коментирали слуховете, че “Зееви груп” 
                  ще се оттегли от България?
                    Не само че “Зееви груп” няма намерение да се оттегля от 
                    България, напротив, компанията има намерение да разширява 
                    своето присъствие тук чрез различни инвестиции. Определено 
                    “Зееви” няма и никакви намерения да се оттегля от 
                    авиокомпания “Балкан”, всъщност, тя тепърва започва своята 
                    работа в авиокомпанията. И определено мога да кажа, че не е 
                    в характера на г-н Зееви да се оттегля от едно 
                    предизвикателство.


                  - Как приемате твърденията, че Агенцията за приватизация може 
                  да развали сделката, защото не си изпълнявате условията по 
                  договора?
                  - Кои по специално клаузи от договора имате предвид?
                  - За националния флаг. Синдикатите се оплакаха, че в новото 
                  лого флагът липсва, заменен е с буквата Зет, украсена с бяло, 
                  зелено, червено.
                  - Все още не ми е ясно за какво се води този спор - 
                  трикольорът, трите цвята на флага са запазени на самолета. И 
                  те са все още национален трикольор. Единственото нещо, което 
                  бе направено по отношение на логото, че то бе осъвременено и 
                  модернизирано. По този въпрос въобще няма никакъв коментар от 
                  страна на Агенцията за приватизация.
                  - А по отношение на инвестициите, сумите, които сте задължени 
                  да направите, всичко ли е изпълнено до момента?
                  - Ангажиментът съгласно приватизационния договор е за 100 млн. 
                  долара инвестиции за 5 години. Вече сме напреднали по 
                  отношение на първата инвестиция от 20 млн. долара, която 
                  трябва да се направи за тази година. Парите са за 4 нови 
                  самолета - втора употреба или по заявка, както и за 
                  информационните технологии.
                  - Синдикатите ви плашат със съдебен иск, ако не спрете 
                  съкращенията в авиокомпанията. Как ще реагирате на исканията 
                  им, ще преговаряте ли с тях от утре, както те предлагат?
                  - Хубав въпрос. В четвъртък се срещнахме със синдикатите. 
                  Смятам, че те много добре разбират какъв е случаят. И 
                  определено мога да кажа, че по време на срещата ни те не 
                  проявиха никакви искания и никакви претенции. Това, което 
                  разбрах, че в програмата за преструктуриране, която трябва да 
                  се въведе, те биха желали да има консултации с тях по всяко 
                  време. И да споделяме с тях решенията, които взимаме. И да 
                  следваме клаузите на трудовото законодателство, на трудовия 
                  кодекс и на колективния трудов договор. Което ние при всички 
                  положения ще го сторим. В момента ние получаваме най-добрата 
                  правна консултация, която съществува в страната. Синдикатите 
                  добре разбират, че ако “Балкан” трябва да оцелее, несъмнено 
                  промени трябва да има, включително загубата на определен брой 
                  работни места.
                  - Досега сте съкратили 80 души. До какъв брой трябва да ги 
                  сведете?
                  - Съставът трябва цялостно да бъде намален с около една трета. 
                  Понастоящем броят на служителите е 3300. Настоящото ниво на 
                  дейност на авиокомпанията не позволява те да бъдат издържани.
                  - Колко още смятате да съкратите?
                  - Една трета от 3300 души. 
                  - Борис Чакъров (другият изпълнителен директор -б. ред.) 
                  обвини за напрежението в компанията “няколко платени отвън 
                  служители, които просто получиха задача от няколко души в 
                  държавата, които имат желание ние да не успеем или каквото 
                  беше предвидено преди това, просто компанията да се ликвидира 
                  и тези няколко души просто да спечелят от ликвидацията на 
                  компанията”. Бихте ли коментирали това негово твърдение?
                  - Личните ми контакти със синдикатите и всичките им 
                  представители бяха изключително полезни и положителни. Смятам, 
                  че ако реалностите бъдат обяснени на персонала на компанията, 
                  те ще оценят нашата позиция, както и трудностите, с които 
                  трябва да се преборим. Разбира се, това, което трябва да 
                  направим, е изключително болезнено и неприятно. Но трябва да 
                  го направим при всички случаи и да не проявяваме никаква 
                  емоционалност, защото на масата е поставен много по-важен 
                  въпрос - оцеляването на бизнеса. Бих погледнал въпроса от друг 
                  ъгъл, от друга гледна точка. Ще се стремим да запазим 2000 
                  души персонал. Всички фокусират вниманието си върху тези хора, 
                  които ще загубят местата си, но никой не споменава нищо за 
                  тези, които ще останат да работят тук.
                  - По какъв критерий ще съкратите още 1000 души?
                  - Много ще внимаваме при избирането. На първо място ще останат 
                  някои служители, които имат приоритети, например във връзка 
                  със здравното им състояние или други по-особени моменти в 
                  тяхната биография, което се изисква от колективния трудов 
                  договор или трудовия кодекс. Но при всички случаи трябва да се 
                  съобразяваме с бъдещето на компанията и с непрекъснато 
                  повишаващата се конкуренция на този пазар. Ще задържим 
                  най-високо квалифицираната и най-опитната част от персонала.
                  - Скоро имаше проблем с новия стар, 12-годишен “Боинг” в 
                  полета София-Милано. Хората се уплашили от възможността за 
                  разхерметизация и аеротехници казват, че новите самолети не са 
                  в добра техническа изправност. Какво ще предприемете, за да 
                  промените нещата?
                  - Някои от изказванията на техниците за инцидента би трябвало 
                  да бъдат коригирани. Това наистина е едно необичайно явление, 
                  но то в никакъв случай не представлява една реална опасност. 
                  Доколкото разбирам, това е някаква техническа част, която 
                  трябва да се замени. Веднага бях информиран за това и в 
                  никакъв случай тази част не е създала реална опасност за 
                  пътниците в кабината. Някои хора направиха капитален въпрос от 
                  това и заявиха, че този вид “Боинг 737” е по-долен тип от 
                  други самолети от тази марка. Може би това им е бил стремежа. 
                  - Пътници се оплакват, че условията в самолетите и 
                  обслужването на вече приватизираната “Балкан” не са се 
                  променили от както беше държавна компания. Новото са само 
                  анкетните карти. Стюардесите са все така груби, въпреки че 
                  полагат усилия да се усмихват. Все още не е идеално чисто, не 
                  достигат вестниците, предлагат се само “Дума” и “Демокрация”.
                  - Имаме една основна инвестиционна програма, която ще включва 
                  нови килими за пода, нови калъфки за седалките, пълно 
                  реконструиране на дизайна на интериора на кабината, нови 
                  кетърингови съоръжения и нови униформи на стюардесите. Също 
                  така започваме тренировъчна програма за обучение на пътническо 
                  обслужване, да обучат нашия кабинен персонал да има едно 
                  по-приятелско, по-приятно отношение към клиентите. А по 
                  отношение на усмивките прекарах два дни в ОББ и там не видях 
                  дори и две усмивки.
                  - И тази банка е приватизирана…Г-н Грей, защо спряхте дългите 
                  полети и полетите до арабските страни?
                  - Дългите полети бяха анулирани, защото всеки един от тях беше 
                  просто губещ. По дългите полети се летеше с “Туполев-154”, 
                  който не е конкурентноспособен самолет и ние бяхме принудени 
                  да снижим цените си. Тези цени не бяха жизнено способни и бяха 
                  на загуба. А трябва да модернизираме аерофлота си. Изтекло е 
                  вече оперативното техническо време за “Туполев”. 
                  - “Хемус еър”, която е държавна все още, поддържа по-евтини 
                  билети по дестинацията София-Варна и храната й е по-добра. Не 
                  би ли следвало частната компания “Балкан” да предлага 
                  конкурентни услуги спрямо държавната “Хемус”?
                  - “Балкан” се готви да въведе френските самолети “АТР-42”, 
                  които ще пристигнат през май или юни и ще бъдат пуснати 
                  изключително по вътрешните линии. Желая късмет на “Хемус еър” 
                  след като имат по-добър продукт и по-евтина храна. Ние ще се 
                  конкурираме с тях и като една частна компания трябва да 
                  осигурим и по вътрешните линии някаква печалба, някакъв оборот 
                  за нашите акционери. А се надяваме и много скоро “Хемус еър” 
                  да бъде приватизирана.
                  - Имате ли амбиция да купите “Хемус еър”?
                  - Нашата амбиция е да работим в тясно сътрудничество с “Хемус 
                  еър”. Тази компания лети по някои маршрути, които бихме могли 
                  да използваме като захранващи за нашите полети. Ние трябва да 
                  работим в тясно сътрудничество с тях. Много повече може да се 
                  спечели чрез сътрудничество, отколкото чрез борби помежду си.
                  - Твърденията, че вече не сте национален превозвач не са 
                  свързани само с флага.
                  - Не зная какво имате предвид, но ние отделяме особено 
                  внимание на статуквото си на национален превозвач. Искаме да 
                  предложим такова обслужване и такъв продукт, от който да се 
                  гордее цялата нация. Това несъмнено върви ръка за ръка с 
                  правенето на печалби. Хората тук не са свикнали много с 
                  представата, че един национален превозвач би могъл да бъде 
                  приватизиран. Но във Великобритания, Холандия, Германия са 
                  приватизирани. Само тези, които не са били финансово успешни, 
                  само те не са.
                  - Какво е финансовото състояние на компанията сега, какво 
                  става с покриването на дълговете й и как за по-малко от 18 
                  месеца ще излезете на печалба?
                  - Надяваме да излезем на печалба тази година, ако постигнем 
                  всички елементи от нашия бизнесплан. Вярно е, че компанията 
                  има изключително тежък и обременителен товар на неизплатени 
                  дългове, останали от миналото. Това не е тайна, но успяхме да 
                  постигнем планове за разплащане с всички кредитори, така че 
                  навреме и в срокове ще уредим всичките си дългове. Сега нещата 
                  бавно вървят към подобрение. Въпреки че през 1999 г. имаше 
                  една оперативна загуба от 13 млн. долара, тя беше намалена със 
                  6 млн. долара в сравнение със загубата от 1998 г, която беше 
                  19 млн. долара. 
                  - Какво става с преговорите с “Узбекистан еър” за ползване на 
                  техен “Боинг” за възстановяване на полетите до Ню Йорк?
                  - Имаме още срещи с тях и макар все още нищо да няма 
                  подписано, ние сме оптимистични, че ще бъдем в състояние да 
                  възстановим оперирането до Ню Йорк това лято. Все още има 
                  някои висящи въпроси, които трябва да бъдат уредени. Ще бъдем 
                  в състояние да кажем нещо конкретно и окончателно по този 
                  въпрос до края на февруари. Полетите ще бъдат два пъти 
                  седмично, като се използва самолет на “Узбекистан еър”, а ние 
                  ще поемем целия финансов риск и ще отговаряме за маркетинга, 
                  продажбите и обслужването.
                  - Защо “Аркиа” се оттеглиха от консорциума със “Зееви”?
                  - Този въпрос би трябвало да бъде отправен към “Аркиа”.
                  - Различни източници твърдяха, че бизнесменът Майкъл Чорни е 
                  обещал да инвестира в “Балкан”, но след това се е оттеглил. 
                  Вашият коментар?
                  - Кой е Майкъл Чорни?
                  - Известен международен руски бизнесмен.
                  - Никога за съжаление не съм чувал за него и явно не е 
                  достатъчно известен. 
                  - Днес, 7 февруари, ще обявите нови полети и цени. Можете ли 
                  предварително да кажете някои от тях?
                  - От февруари до 26 март по основните европейски дестинации на 
                  “Балкан” се намаляват драстично цените в една специална “Кю” 
                  класа. Например, цените до Париж, до Брюксел са от 200 долара 
                  отиване и връщане, до Прага е 175 долара, а до някои от 
                  дестинациите са 150 долара. Билетите се заплащат веднага с 
                  правенето на резервацията, тъй като местата са ограничени. 
                  Освен това на една пакетна цена за 499 долара отиване и 
                  връщане до Тел Авив ще имате възможност да прекарате 7 дни в 4 
                  звезден хотел, в който е включена закуската и имате възможност 
                  по желание да ползвате рент а кар.
                  - Напоследък имаше няколко тежки катастрофи на египетския 
                  самолет в Калифорния, на “Аласка еър”, на кенийски самолет, 
                  както и няколко аварийни кацания. Какво е мнението ви за тези 
                  събития?
                  - Като се има предвид огромното количество хора, които 
                  пътуват, броят на жертвите е доста незначителен в международен 
                  мащаб. Той е много по-малък на общия фон. При всяко положение 
                  въздушният транспорт е много по-безопасен отколкото 
                  сухопътният. И всяка авиокомпания, в това число и “Балкан”, 
                  отделя много средства и човешки ресурси, за да подобри 
                  безопасността на полетите. “Балкан” има режим за безопасност 
                  на много високо ниво и управление на безопасността от 18 души, 
                  начело с най-опитния пилот. Хората, които работят в това 
                  управление, са на изключително високо ниво. Но неизбежно 
                  отвреме-навреме се случват инциденти. За съжаление не знам 
                  много повече от вас за тези конкретни инциденти.
                  - Като чужд инвеститор в България кое най-много ви смущава в 
                  бизнесклимата у нас?
                  - Най-драстичните аспекти да правиш бизнес в България са 
                  визовите изисквания, банковата система и инфраструктурата. 
                  Това са просто три примера.
