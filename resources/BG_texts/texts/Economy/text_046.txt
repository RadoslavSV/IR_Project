ПРИХОДИТЕ ОТ БРАНША СА 1.3 МЛРД. USD, ПЕЧЕЛИМ САМО ОТ ЛЕТНИЯ ТУРИЗЪМ, ГУБИМ РУСКИЯ ПАЗАР 

ВЕСЕЛА ЯНЕВА  


 
ТУРИЗЪМ 2002 г. е отрасълът перла в короната на Министерството на икономиката. Годината се определя като рекордна по брой туристи и приходи от продажби. Самият вицепремиер Николай Василев не пропуска възможност да се похвали пред чуждестранни партньори и инвеститори за възходящото развитие на отрасъла. Междувременно браншът най-сетне беше признат за приоритет в икономиката ни заедно с високите технологии, замеделието и енергетиката. И докато туризмът в световен мащаб все още бележи спад заради атентатите в САЩ от 11 септември 2001 г., то у нас тенденцията е възходяща. Все още обаче съществуват и редица негативни тенденции. 
Статистиката на ведомството на Николай Василев сочи, че 2002 г. ще донесе за икономиката ни 
 
ПРИХОДИ ОТ 1.35 МЛРД. USD ПРИ МАЛКО НАД 1.2 МЛРД. USD ЗА 2001 Г. 
Министерството счита, че при липса на форсмажорни обстоятелства до края на годината туристите ще достигнат ръст от над 8.5% в сравнение с предходната година. През 2001 г. чуждестранните гости у нас са били 2 755 717. Тези данни сами по себе си са оптимистични, но въпреки това България остава малък пазар. За сравнение само Париж привлича ежегодно над милион посетители, а приходите ни от този сектор са едва 1% от този на немския туристически пазар. Не е особено радостен и фактът, че отчетените приходи се дължат изцяло на летния туризъм. Летните почивки на чужденци у нас ни носят приходи от почти 1 млрд. USD, което значи, че останалите около 300 хил. лв. се разпределят между другите видове туризъм. 
А е факт, че България има потенциал да развива екологичен, културен, балнеоложки и конгресен туризъм. Но това засега е в сферата на добрите намерения. Разбира се, има и добри примери в тази област, като някои родопски селца. Началото на 2002 г. се оказа инфарктно за зимния ни туризъм заради топлото време и липсата на сняг. Освен това легловата база на зимните ни курорти беше недостатъчна. 65-70% от туристическия ни капацитет се падат на Черноморието, в планинските курорти е само 10%, а във вътрешността на страната - 20%. Т. е. предлагаме 20 хил. легла в планините, с колкото разполага само Албена например. Затова и експертите са категорични, че 
 
ТРЯБВА ДА СЕ УДЪЛЖИ ТУРИСТИЧЕСКИЯТ СЕЗОН 
Именно затова се инвестираха около 3.5 млн. лв. в съоръжения за изкуствен сняг на Боровец. Така този курорт се застрахова срещу капризите на времето. Освен това пистите са осветени и озвучени, което дава възможност за нощното каране на ски. 
По данни на председателя на Българската асоциация за алтернативен туризъм Любомир Попйорданов около 3500 любители на алтернативния туризъм от чужбина са оставили в български селски къщи 0.5 млн. ЕUR през 2002 г. Потенциалът на вътрешния пазар на алтернативния туризъм е около 140 хил. души, показва проучване на асоциацията. През 2003 г. се очаква да бъде готова 
 
НАЦИОНАЛНАТА СТРАТЕГИЯ ЗА РАЗВИТИЕ НА ЕКОТУРИЗМА 
разработвана от министерствата на икономиката, на околната среда и на земеделието. Програмата ФАР финансира с около 7 млн. ЕUR проекти за развитие на културния туризъм у нас, още толкова се надяват да получат представителите на бизнеса за екологичен туризъм през следващата година. Не всички селски къщи обаче предлагат приемливи условия за почивка на чужденците. Не е достатъчно ремонтирана и модернизирана и базата в балнеоложките курорти. Именно заради това там рядко идват чужденци. По всяко време на годината обаче местните хора очакват посетители и им предлагат нощувка в собствените си къщи на минимална цена. И съответно с тъга си спомнят времето, когато имаше наплив от почиващи. По данни на Министерството на икономиката около 95% от легловата база в балнеоложкия туризъм са собственост на здравното министерство. Според ведомството на Николай Василев стъпките за промяна на статуквото са приватизация и привличане на инвестиции. Освен това е възможно да се сключват договори със здравната каса и подобни структури на чужди държави. За целта обаче трябва да се подобрят предлаганите условия в лечебните ни заведения, но това засега остава в плен на липсата на средства. Този порочен кръг може да бъде разкъсан само с приемането на специален закон за приватизация на лечебните заведения. През 2002 г. 
 
ТУРИЗМЪТ НИ ЗАГУБИ МЕЖДУ 50 И 60 МЛН. USD ЗАРАДИ ВИЗИТЕ 
въведени за Русия, Украйна и Беларус, смятат от Българската туристическа камара. Така страната ни е на път да се раздели с традиционния голям руски пазар. Според неокончателни данни тази година Русия е изпратила 25 млн. туристи в чужбина и е приела 50 млн. туристи в страната си. Руските гости у нас през 2002 г. едва ли ще надвишат 80 хил. души, а заедно с Украйна и Беларус - 120-140 хил. при 210 хил. посетители за 2001 г. Още в началото на летния туристически сезон браншовиците предложиха визите за бившите съветски републики да бъдат безплатни в периода от 1 юни до 30 септември. Това не стана. Не бяха въведени и електронни визи, въпреки че зам.-министърът на икономиката Димитър Хаджиниколов, който отговаря за туризма в икономическото министерство, прогнозира, че това ще стане в началото на зимния сезон 2003. Така богатите руснаци предпочетоха да почиват в съседните балкански държави вместо у нас. 
Всъщност страната ни има още какво да прави, за да се конкурира успешно със съседните балкански държави. По данни на Българската асоциация за алтернативен туризъм губим годишно по 250 млн. лв. от конкуренцията на съседните туристически пазари заради лошото управление на туристическия продукт. За периода януари-октомври 2002 г. общо 2.69 млн. българи са пътували в чужбина, което е със 17.76% повече от същия период на м. г. Най-много са пътуванията на български граждани за Турция през 2002 г. Те надвишават с 41.99% пътуванията през 2001 г., следват Югославия, където увеличението е със 7.12%, и Гърция - с 5.19%. Повече българи са пътували там в сравнение с 2001 г. Освен това 2002 г., както и предходната потвърди тенденцията, че у нас идват предимно немски туристи и почиващи от региона. За октомври лидер е Германия. За 10-те месеца след приспадане на куфарната търговия от съседните държави немските туристи у нас са 476 хил., следвани от гръцките - 304 хил. души, и от македонските - 175 хил. туристи. Великобритания е на четвърто място със 106 хил. посетители у нас през изтеклата година. 
И тази година не мина без спорове за собствеността в черноморските ни курорти и концесионирането на плажовете. Някои от летните ни курорти отново ремонтираха почивните бази в последния момент. Ценовата политика, инфраструктурата и нивото на обслужване си останаха сериозен проблем. Очакванията са лято 2003 да бъде изключение в това отношение. 
 
НОВОТО ПРЕЗ МИНАЛОТО ЛЯТО 
В МОМЕНТА у нас над 96% от собствеността в отрасъла е частна. През 2001 г. висококатегорийната база съставлява над 12% от българското хотелиерство, хотелите с категория 3 звезди са около 30-40% от цялата база. 
Нов 5-звезден хотел Ривиера бийч, в който участие има Росексимбанк, отвори врати в началото на лятото. Инвестицията е за 15.6 млн. лв. и увеличава леглата в комплекса до 824. 
Ваканционното селището Парадайз бийч, собственост на МG Сorporation чрез дъщерната МG Хотелс енд ризортс, отвори врати на 5 км от Слънчев бряг. Четиризвездният хотелски комплекс разполага с 800 легла в кокетни вили на 2 и 3 етажа, с 30 до 50 стаи всяка. Обслужването е от типа all inclusive. Инвестицията е 37 млн. лв. 
Завърши изграждането на петзвездника Долфин Марина в курорта Сейнт Елиас /"Св. св. Константин и Елена"/, разположен на морския бряг, и на хотел Рубин 2, като се добавиха още 274 легла. Хотелите са собственост на МG и се оценяват за около 27 млн. лв. Завърши и първият етап на проекта за изграждане на яхт-пристанище в курорта. 
Хотел Сезони в град Трявна е първият хотел на ТUI във вътрешността на страната и разполага с 65 двойни стаи, три апартамента, две конферентни зали, сауна, външен басейн, ресторант и лоби бар. На бъдещите му гости ще се предлагат екскурзии, трансфери и специално разработени пешеходни турове. 
 
БИЗНЕСЪТ ВЕЧЕ РАБОТИ ПО НОВ ЗАКОН 
НОВИЯТ закон за туризма влезе в сила от 1 октомври 2002 г. С този закон се уреждат в детайли договорните отношения между туриста и неговия туроперератор или туристически агент. Създаде се Изпълнителна агенция за национална туристическа реклама и информация като юридическо лице на бюджетна издръжка. Агенцията ще изпълнява Програмата за национална реклама и ще създава и поддържа национална елекронна система за туристическа информация. Законът за първи път посочва и ролята на общините при контрола и развитието на туризма на местно ниво. Облекчава се и лицензионният режим като лицензите за хотелиерство и ресторантьорство отпадат, а тези за туроператорска и турагентска дейност се запазват. Влезе в сила и Наредбата за категоризиране и Наредба за лицензиране на туроператорската и туристическата и агентска дейност, както и Тарифа за таксите, които се събират по Закона за туризма. За да извършват вече агентска дейност, туроператорите ще трябва да доказват пред икономическото ведомство, че имат исканите помещения, обучен персонал и условия за развитие на бизнес. Завишава се категоризацията за отделните туристически обекти. След 1 януари туроператорите вече ще предлагат и задължително застрахователни договори по силата на трета наредба към закона. Бизнесът ще плаща и 7% ДДС. 
 
ПРОЕКТИ 2003 
Планира се построяването на аква парк на площ от 32 декара в курорта Златни пясъци. Финансирането му ще се осигури от Златни пясъци АД, а технологията, дизайнът и съоръженията ще са на испанската фирма Екшън парк-Валенсия. Инвестицията се очаква да бъде в размер на около 3.6 млн. USD. 
Очаква се да започне строежът на модерен ски-център край Чепаларе за 11 млн. ЕUR. Той ще свърже Чепеларе с Пампорово. Част от средствата може да бъдат предоставени по линия на програма САПАРД и ИСПА. 
В Боровец се предвижда инсталирането на още една машина за изкуствен сняг на Маркуджиците, както и пускът на два 4-седалкови лифта. Трябва да стартира и изграждането на ново вилно селища с категория 4 звезди на мястото на настоящия комплекс Ястребец. 
Надеждите са да започне стартът на проекта Сютка за изграждането на нов ски-център край Велинград. Проектът не тръгна тази година, защото ОВОС не беше одобрен от Министерството на околната среда и водите. .  
