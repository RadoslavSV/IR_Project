НАЙ-ДОБРАТА проверка на икономическата теория е стопанската практика, гласи един от основните принципи на икономиката. Данъчната практика от началото на т.г. потвърждава тази основна закономерност. 
В едно анкетно проучване сред бизнеса като най-често соченото следствие от намаляването на данъчната тежест се сочи оживлението на производството /65 и 70% от мениджърите на големите, малките и средните предприятия/. Следва намаляване дела на сивата икономика /47 и 36%/, откриване на нови работни места /44 и 47%/, увеличаване на чуждите инвестиции /39 и 35%/. 
Представителите на големите фирми смятат, че не се отчитат само 15% от оборотите на фирмите, докато при малките и средните предприятия този процент е по-висок - 22%. Според анкетираните лица в отрасъл търговия не се декларират близо една четвърт от оборотите. На второ място е секторът на услугите - 23, следва транспорт - 22, селско стопанство и строителство с по 18, и индустрията с 16%. 
Преобладава мнението, че официално 
 
ДЕКЛАРИРАНИТЕ ОБОРОТИ ВЪВ ФИРМИТЕ ЩЕ СЕ УВЕЛИЧАТ, АКО СТАВКИТЕ НА КОРПОРАТИВНИЯ ДАНЪК СЕ НАМАЛЯТ 
На това становище са почти половината от ръководителите на големите фирми и 64% от станалите мениджъри. 
При положение че данък печалба и данъкът за общините се намалят наполовина и станат съответно 10% и 5%, една значителна част от неотчетените обороти ще излязат наяве. Представителите на големите фирми смятат, че средно около 41% от неотчетените обороти ще се декларират, а представителите на малките и средните фирми - 38.5%. 
Ако приемем, че средно 40% от неотчетените обороти излязат на светло при намалението на данъчните ставки наполовина и като имаме предвид, че неотчетените обороти са около 20% от всички, това означава, че сивата икономика ще се свие от 20 на 12%. Т. е. наяве ще излязат още 8% от всички обороти. 
Намалението на приходите от данък печалба в следствие на двукратно съкращаване на данъчните ставки например ще се компенсира напълно от увеличението на приходите по данък добавена стойност, ДДФЛ, акцизи и мита поради намаляване дела на сенчестата икономика от 20 на 12%. Това са резултати, получени само от намалението дела й с 8 проценти пункта. Другите ефекти, които биха се получили, например от увеличението на чуждите инвестиции поради ниските ставки на данък печалба, от активизирането на българските фирми, или от нарастването на износа, биха довели до още по-голямо увеличение на данъчните приходи. 
Този теоретичен сценарий, построен на базата на проведеното анкетно проучване сред бизнеса, обаче се потвърждава и от данъчната практика. Резултатите по отношение на патентния данък в пловдивската териториална данъчна дирекция са ярко доказателство за това. След драстичното намаление на патентния данък за златарите /от 2500 на 1500 лв./ до 31 януари са били регистрирани 71 ателиета за обработка на благородни метали при едва 35 за цялата 2002 г. С други думи, в хазната са влезли 19 000 лева повече поради намаления размер на патента, който е изкарал двойно повече данъкоплатци на светло. Близо 5 пъти повече са агенциите за недвижими имоти, подали данъчни декларации. Два пъти са се увеличили облагащите се с окончателен данък инструктори на шофьори. С 50% повече са видеотеките в града. В същото време според подадените патентни декларации в Пловдив и региона няма масажни салони, въпреки че пресата публикува десетки обяви за подобна услуга. Само 4-ма са гадателите, които са декларирали дейност пред данъчните. Също 4 на брой са и компаньонките, които ще платят 6440 лв. патент. Т.е. дори тези доходоносни професии не успяват да изкарат бизнеса на светло поради високия патент. 
В крайна сметка правилото "по-ниски данъци - повече данъкоплатци" е валидно и за родното стопанство, а не е само теоретична философия на икономическата принуда. 
