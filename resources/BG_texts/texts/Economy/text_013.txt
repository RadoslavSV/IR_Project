ДОСЕГА ХОЛДИНГЪТ ИМАШЕ МАЖОРИТАРЕН ДЯЛ В ДРУЖЕСТВОТО В ПАВЛИКЕНИ  

ДЪРЖАВАТА увеличи дела си от 28 на 88% в поделението на Балканкар холдинг в Павликени. 
Според изпълнителния директор на Балканкар-Заря в Павликени Марин Георгиев 60% от активите на дружеството са собственост на Балканкар холдинг, 12% - на безналични акционери и 28% - на държавата, представлявана от Министерството на икономиката. На последното общо събрание в Павликени обаче представителят на МИ е донесъл документ от Централния депозитар, че министерството е притежател вече на 88% от предприятието. Битката между МИ и синдика на холдинга за контрол върху 14-те съставни дружества започна половин година преди обявяването му в несъстоятелност. 
До 4 месеца се очаква продажбата на Балканкар холдинг и покриване на част от загубите му, които са 198 млн. лв. 114.133 млн. от тях са към Росексимбанк, правоприемник на фалиралата Балканбанк, която поиска несъстоятелност на холдинга. Вторият по големина кредитор е Йорсет холдинг, който купи активите на ПЧБ. 
Към АДВ задълженията на холдинга са 24 млн. лв. и към Министерството на икономиката - 3 млн. лв. Ако холдингът не бъде продаден като цяло, дружествата ще се продават на парче от синдика. За разлика от финансово-икономическото състояние на холдинга Балканкар-Заря в Павликени е в добро състояние. 93% от продукцията му се изнасят в Германия, Франция, Белгия, Южна Корея. През ноември м. г. АП започна подготовка на приватизацията на дружествата от холдинга. 
 
РОКАДИ 
НА вчерашното общо събрание на Балканкар-Искър, Мездра не беше прието предложението на Балканкар холдинг за промяна в съвета на директорите. Целта на рокадата е да се излъчи нов представител на дружеството майка. Нямаме конфликт с Министерството на икономиката, става въпрос за техническа подробност, каза синдикът на холдинга Бояна Караиванова. Тя ще насрочи нови общи събрания за 11 дъщерни дружества и се надява да се приемат нови представители на холдинга. Засега синдикът на дружеството е назначил нови членове само в бордовете на три предприятия - Балканкар-"Георги Костов", Балканкар-Заря, Павликени и Балканкар-6-и септември. 
 

