КОТИРОВКИТЕ НА БЪЛГАРСКИЯ ДЪЛГ ОТНОВО НА РЕКОРДНИ НИВА 

ПЕТЪР РАДКОВ  

КАЛЕНДАРЪТ на новите емисии на дълг на страните от т. нар. възникващи пазари през 2003 г. безсъмнено ще бъде доста по-пълен от този през миналата година. От началото на годината до момента Чили, Мексико, Турция и Филипините вече прибягнаха до финансиране от международните капиталови пазари и само за последните няколко дни те успяха да пласират на пазарите повече от 4 млрд. USD. 
Инвеститорският апетит в момента е възможно да абсорбира новите емисии, тъй като икономическият риск в страните от възникващите пазари е относително нисък. Дори за Бразилия в момента инвеститорите гласуват доверие към икономическата програма на новия президент Лула да Силва, който вчера подписа бюджета на страната за 2003 г. Възможно е дори бюджетните разходи да бъдат понижени, но това ще стане известно през февруари. 
В края на миналата седмица Мексико предложи 10-годишни глобални облигации на обща стойност от 2 млрд. USD при доходност от 6.64% на годишна база. Първоначално заплануваният обем на емисията беше 1 млрд. USD, но поради надхвърлящо предлагането търсене на пазара размерът на емисията беше завишен с 1 млрд. USD. Финансовите нужди на мексиканското правителство ще бъдат изцяло покрити от постъпленията от емисията. Дългът, деноминиран в чужда валута, на Мексико има рейтинг ВВВ- според Standard&Рoor's. На тази база рисковата надбавка на мексиканския дълг над 10-годишните книжа на САЩ е между 245 и 258 базисни пункта. Същевременно сега, когато котировките на българския дълг достигнаха най-високите си от емитирането нива, спредът на българските доларови глобални облигации над щатските бондове е между 268 и 275 базисни пункта, което се оправдава от нивото на рейтинговата оценка от Standard&Рoor's на България, която е ВВ+. 
Увеличеното предлагане на пазара се компенсира от високото търсене и продължаващия глад за доходност в глобалната икономика. Силното търсене на високодоходни облигации, т. е. на страните от възникващите пазари, ще провокира продължаване на тенденцията от 2002 г., като кривата на доходността 
/спреда над европейските и щатските правителствени книжа, рисковата премия/ на възникващите пазари ще продължи да спада. 
 
ВЪПРОСИТЕ 
ЛАТИНСКА АМЕРИКА. Доколко покачването на дълга на Бразилия е дългосрочна тенденция и какви са перспективите за икономическия растеж в региона? За момента въпреки политическата несигурност около Венецуела и Еквадор и икономическата изолация на Аржентина пазарът е във възходяща посока. Вчера цените на бразилския дълг отчетоха понижение, но спад имаше при повечето дългови книжа на възникващите пазари. В условията на поскъпване на американските правителствени книжа, след засилилите се притеснения относно финансовите резултати на компаниите тенденцията на спад на възникващите пазари изглежда техническа корекция. 
ИРАК. Цените на турския дълг бяха в отстъпление като отражение на близостта на страната до Ирак и продължаващите преговори с МВФ относно получаване на помощта от 18 млрд. USD. 
 

