ЧУЖДИТЕ ИНВЕСТИТОРИ ПРАВЯТ УМЕРЕНИ, НО ПОСТОЯННИ ВЛОЖЕНИЯ В БРАНША 

РОБЕРТ АЛЕКСАНДРИЙСКИ, ПРЕДСЕДАТЕЛ НА АСОЦИАЦИЯТА НА ИЗНОСИТЕЛИТЕ НА ОБЛЕКЛА И ТЕКСТИЛ  


 
 

 
ПРОИЗВОДСТВОТО на текстил и облекло е един от най-засегнатите индустриални сектори от съвременните глобални процеси. В рамките на преговорите в Световната търговска организация /WТО/ за либерализиране на търговията съществува специално Споразумение за текстил и облекло /АТС/. То предвижда поетапно отваряне на пазарите в развитите страни до либерализирането на техните вносни режими след 1.01.2005 г. В края на 90-те години Хоризонт 2005 /споразумение за текстилни облекла по линия на СТО/ заражда стратегии за развитие на текстилните индустрии в десетки страни, започвайки от суперсили като САЩ със заети над 1 милион души в сектора, преминавайки през страни като Великобритания, Бразилия, Индия и много други. Хоризонт 2005 откроява голяма опасност пред всички тези страни. 
Тя е породена от перспективата 
 
КИТАЙ ДА ИЗМЕСТИ КОНКУРЕНЦИЯТА НА НОВООСВОБОДЕНИТЕ ПАЗАРИ 
със своите 1/3 от всички заети в световната текстилна индустрия. Опасност, която грози съществуването на фирми и работни места в сектора в останалия свят, пък дори и производителите в Бангладеш, където средната работна заплата е 52 USD на месец. 
През 1996 г. България става член на Световната търговска организация. Много скоро страната изпреварва развитите страни в либерализирането на текстилния си пазар и премахна всички широко практикувани в световен мащаб нетарифни ограничения, въвеждайки постепенно едни от най-ниските вносни тарифни ставки, за разлика от преките си конкурентни страни. 
 
ИНФОРМАЦИЯ ЗА ПОЕТИТЕ ОТ СТРАНАТА МЕЖДУНАРОДНИ АНГАЖИМЕНТИ СТИГА ДО СЕКТОРА ЕДВА ПРЕЗ 1999-2000 Г. ОТ ЕМИСАРИ НА СВЕТОВНАТА ТЪРГОВСКА ОРГАНИЗАЦИЯ И НЕПРАВИТЕЛСТВЕНИ ОРГАНИЗАЦИИ. ДО ДНЕС БЪЛГАРСКАТА ТЕКСТИЛНА ИНДУСТРИЯ НЯМА СТРАТЕГИЯ ЗА ПОСРЕЩАНЕ ХОРИЗОНТ 2005 
Страната ни подписва и други международни договори освен преговорите в рамките на световната организация. Договорът с Европейския съюз през 1998 г. освобождава България от количествените ограничения и осигурява безмитна двупосочна търговия /виж таблица1/. 
Заслужава да се отбележи, че през 1999 г. влиза в сила споразумението за свободна търговия между България и Турция, петата световна сила в текстила. Това споразумение има развитие през следващите години /виж таблица 2/. 
В началото на 90-те години се появява и феноменът на дислокация на производството от Западна Европа, в т. ч. Гърция, към Източна Европа. Имиджът на страната ни й определя място в последната редица на новите производствени центрове, гравитиращи около най-големия световен пазар за облекло и текстил - Европейския съюз. Във вътрешен план броят на наетите по трудово и служебно правоотношение в сектора расте /виж таблица 3/. 
Споразумението на България с митническия съюз на ЕС, по-късно и липсата на количествени ограничения за износ в САЩ в няколко категории облекла довеждат чужди инвеститори, които правят умерени, но постоянни инвестиции. Същевременно възможностите за инвестиции събуждат предприемаческия дух на българина и откриват толкова работни места, колкото икономическите програми на всички правителства, взети заедно, не успяват да открият в най-новата история на България. Индустрията се вписва в традициите на българското производство и население и се разраства в цялата страна, в т. ч. и в районите с по-висока от средната безработица за страната. 
Очевидно, че пазарният достъп е от значение не само за българската индустрия, но и за другите световни производители. Конференцията на Световната търговска организация в Доха, Катар, през 2001 г. отделя специално внимание на пазарния достъп. Страните с отворени пазари призоваха за реципрочност в търговията. 
В новия световен ред има печеливши и губещи играчи. 
 
И БЕЗ ИНСТИТУЦИОНАЛНА НАМЕСА В ПОДКРЕПА НА ТЕКСТИЛНАТА ИНДУСТРИЯ БЪЛГАРИЯ МОЖЕ ДА СЕ ПОДРЕДИ В СПИСЪКА НА ПЕЧЕЛИВШИТЕ СТРАНИ В ТАЗИ ОБЛАСТ 
Тези резултати може да бъдат определено по-добри, ако България има по-ясна визия и стратегия, както и да провежда насочена търговска политика в подкрепа развитието на този индустриален сектор. Някои от посочените по-горе данни отсяват положителното и отрицателното от подписаните международни договори и посочват пътя за осигуряване зелена улица за експорта на българския текстил. В това отношение отварянето ни към Китай ще има най-вероятно аналогични резултати за индустрията, каквито и споразумението за свободна търговия с Турция, без да има отново необходимата реципрочност в степента на отваряне на пазарите. 
Единствено конкурентните производители ще имат предимство в съвременната битка за световните пазари. Днес трудно може да кажем за даден производител, че е конкурентен на всички пазари. Българският производител на текстил не прави изключение от това правило. 
 
БЪЛГАРСКАТА КАРТА ЗА ИЗНОСА НА ТЕКСТИЛ ИЗГЛЕЖДА ДОСТА ПО-ДОБРЕ 
от тази на много световни сили в текстила. Например Мексико е изцяло зависим от пазара в САЩ и почти не присъства на пазара в Европа, докато от следващата илюстрация виждаме, че България присъства и на двата най-големи световни пазара - европейския и американския /виж таблица 4/. 
Независимо от отварянето на българския пазар пазарите на повечето страни извън Европа и Северна Америка са практически затворени за българските производители с поддържани високи тарифни и нетарифни бариери. Осигуряването на пазарен достъп до тези пазари следва да бъде приоритет на българските институции през следващите години и проява на нов обоснован секторен подход. 
Постигнатото от текстилната индустрия в България засега може да се определи само от износа. Наред с фактическия растеж на износа през последните години заслужава внимание и подобрението на качествените показатели /виж таблица 5/. 
Последният показател подсказва за повишена производителност в сектора и по-успешно натоварване на производствената база на фона на задържаните и дори намаляващи цени по износа. 
 
ИЗПУСНАТИЯТ ОТ КОНТРОЛ БЪЛГАРСКИ ПАЗАР 
може да бъде анализиран само по аналогични данни, по извършените вносни операции и наблюдения. Определени външни и вътрешни фактори изиграват решаваща роля за неговото развитие. Към досега споменатите външни фактори може да добавим и наличието на световно свръхпроизводство в повечето случаи с нередовно качество, което търси канали за реализация. Този канал отива към страни със слаба или никаква защита на потребителя, какъвто е и случаят с България. Съвсем естествено тези стоки са на спекулативни цени, които, влизайки в икономическата територия на страната ни, достигат ниски цени, достойни за Книгата на Гинес. Валутният борд, постоянно растящият таван на разрешената за износ валута в брой, както и възприетата от Световната търговска организация методология за определяне на митническата облагаема стойност са част от инструментите, подкрепящи тази част от икономиката, в която оборотите на текстилни изделия се оценяват на около 2.5-3 млрд. лв. Част от индустрията отговаря с адекватни средства, намирайки определени пазарни ниши, за които се изисква по-бърза реакция и модно звучене. 
Китай се интересува засега твърде малко от застаряващото българско население, половината от което 
 
НОСИ ВСЕ ОЩЕ СОЦИАЛИСТИЧЕСКИ ДРЕХИ 
Гърция реализира обеми и цени, които би трябвало да бъдат от интерес за Агентите на короната и техните български колеги. Италия, която има положителен баланс в текстилната търговия с почти цял свят, е сред водещите вносители в България. Турция бележи най-сериозно увеличение на своя износ, страната ни се нарежда на 8-о място в листата на вносителите на текстил от Турция. 
Индустрията, износител №1 на страната през последните години, е най-фрагментираният сектор, без силна и представителна организация. Наред с другите производствени сектори и текстилната индустрия изтърпява стоически последствията от валутния борд и нарастващите постоянни разходи за енергия, комуникации, заплати и свързаните с тях социални, здравни и други плащания. Липсата на консолидация и единен глас й пречи да се пребори за законовото и пазарното регулиране на вътрешния пазар, за ограничаване дъмпинговия внос, за поддържане държавна търговска политика с цел подобряване пазарния достъп до нови пазари. Функциониращата и конкурентна текстилна индустрия в България и през 2002 г. успя да продължи изкачването. Остават 700 дни до върха, което за някои е много време, за други обаче върхът е своеобразен Рубикон, а изпуснатото време е решаващо. 
 

