"Газпром" предлага евтино гориво срещу дялове от заводи
СВЕТЛАНА НЕНОВА 5/2 - 19:59 ч.

   

Руската газова компания "Газпром" може да стане акционер в български компании от химическата промишленост срещу евтин природен газ, ако те пожелаят. Това обяви в сряда председателят на "Газпром" Алексей Милер. Той каза също, че руският газов концерн ще участва и в приватизацията на български предприятия, които са големи потребители на синьо гориво. При еднодневното си посещение в София Милер се срещна с енергийния министър Милко Ковачев, премиера Сакскобургготски и президента Първанов. Той не посочи конкретните дружества, към които "Газпром" проявява интерес, но със сигурност те са от кръга на т.нар. привилегировани потребители с годишна консумация над 80 милиона кубически метра природен газ. От юли тази година българското правителство възнамерява да отвори газовия пазар, като разреши на тези компании да сключват директни договори с доставчици, включително и от чужбина. За преноса те ще плащат такса на Булгаргаз. "Ще бъдем акционери в тези предприятия и ще доставяме горивото на по-ниски от пазарните цени", посочи Милер. 

Той потвърди интереса на "Газпром" и към раздържавяването на "Булгаргаз", ако правителството вземе такова решение. Според енергийната стратегия от април миналата година от 2004 година държавното дружество монополист трябва да бъде подготвено за приватизация. С новия закон за приватизацията, приет по същото време, "Булгаргаз" беше включен в забранителния списък за продажба най-малко две години. През 2004 година този срок изтича. 

"Ако ни поканят да участваме в битовата газификация на България, сме готови да обсъдим въпроса", каза още Милер. Ден преди визитата му руските медии обявиха, че "Газпром" планира да създаде най-малко четири нови дружества с тази цел. 

Според шефа на "Газпром" България е важен стратегически партньор в транзита на газ за Турция и Южна Европа. Руската компания е готова да финансира строителството на газопровод през Гърция за Южна Италия, което по предварителни изчисления ще струва около един милиард долара. 

С енергийното министерство принципно е било обсъдено споразумение за сключване на нов договор за транзит на руски природен газ през България след 2010 година. Тогава изтича сега действащият договор, подписан от бившия вицепремиер Евгений Бакърджиев през 1998 година. По думите на Милер формулата за определяне на цените на газа след 2010 година ще е същата, както за останалите европейски страни. Очаква се споразумението да бъде подписано по време на визитата на руския президент Владимир Путин в България в началото на март. Милер потвърди, че още през тази година транзитът през България ще бъде увеличен, но не посочи конкретни обеми. В края на миналата година Милко Ковачев заяви, че доставките на природен газ само за Гърция могат да се увеличат от 2.5 до 6 милиарда кубически метра през следващите години. За деветте месеца на 2002 година общият газов транзит през страната е бил 9.9 милиарда кубически метра. 

Попитан дали "Газпром" ще търси партньорството на големи нефтено-газови компании като "Лукойл", Алексей Милер посочи, че проектите в газовия бизнес са интересни за инвеститорите, но не всяка компания може да е техен партньор. Той допълни, че "Газпром" е компанията, която може да усвои находищата и да реализира доставките. На въпрос дали се очаква поскъпване на суровината заради кризата с Ирак шефът на "Газпром" обясни, че природният газ не е класическа борсова стока и цената му зависи от цената на петрола. 
