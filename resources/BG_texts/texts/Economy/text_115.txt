ЦЕНИТЕ НЯМА ДА ПАДНАТ ПОД 30 USD/Б, ТВЪРДИ МАЕ 

МАРГАРИТА ВАЧКОВА  


СВЕТОВНИЯТ пазар на петрол частично се възстанови от удара, нанесен му от стачката във Венецуела през декември, но по-голямото от обикновеното търсене на горива през зимата крие опасност, че при евентуална война предлагането може да не успее да задоволи световното потребление. До този извод стигна в редовния си месечен обзор за пазара Международната агенция за енергия /МАЕ/ със седалище в Париж. 
 
ПРЕДЛАГАНЕТО НАРАСНА 
Производството от ОПЕК през януари нарасна с 890 хил. б/д благодарение на увеличените добиви от Саудитска Арабия, Ирак, Обединените арабски емирства и Нигерия. Десетте членове на картела, с изключение на Ирак, произведоха общо 23.17 млн. б/д, което е със 717 хил. б/д повече в сравнение с декември, отчете МАЕ. През януари официалният "таван" на организацията беше 23 млн. б/д, но от 1 февруари той е увеличен на 24.5 млн. б/д. Анализаторите обаче се опасяват, че през февруари ОПЕК ще успее да изпълни квотата си, ако започне война срещу Ирак и доставките от региона бъдат прекъснати. 
 
МАЕ ИЗЧИСЛЯВА СВОБОДНИЯ КАПАЦИТЕТ НА КАРТЕЛА НА 2.28 МЛН.Б/Д 
Според анализаторите ОПЕК бързо ще навакса 1.5-2.0 млн. б/д, но изразява съмнение в способността й да осигури по-нататъшен също толкова бърз растеж в добивите. Следващите седмици ще бъдат показателни в това отношение, се твърди в доклада. Още повече че сега венецуелското производство е много нестабилно. Според МАЕ то значително се е възстановило и е достигнало в началото на февруари 1.4 млн. б/д /спрямо добиваните преди общата стачка в страната 3.4 млн. б/д и 570 хил. б/д през януари/, но едва ли ще продължи да расте със същите високи темпове дълго време. 
 
СВЕТОВНОТО ПРОИЗВОДСТВО НАРАСНА С 1.2 МЛН. Б/Д ДО 77.58 МЛН. Б/Д 
компенсирайки наполовина отчетения през декември спад от 2.2 млн. б/д. Значителен беше приносът на страните извън ОПЕК, които успяха да увеличат добивите си с 368 хил. б/д. Най-съществен ръст беше регистриран в Мексиканския залив, ОНД и Бразилия и по-малък в Мексико и Канада. През февруари МАЕ прогнозира добивите в необвързаните страни да се повишат с още 215 хил. б/д благодарение на възстановеното производство в Аляска, норвежките петролни кладенци в Северно море и в някои офшорни блокове в Бразилия. 
 
ТЪРСЕНЕТО СЪЩО СЕ УВЕЛИЧИ 
Търсенето на петрол в развитите страни също нарасна съществено през миналия месец в резултат на ниските температури в северните страни и оживлението в авиационната индустрия. Това принуди МАЕ да повиши с 400 хил. б/д до 78.2 млн. б/д оценката си за търсенето в света през първото тримесечие на годината. Близо половината от очакваното увеличение ще бъде реализирано в Китай, чиято икономика изненадва света с темповете си на растеж. 
Едва през 2003 г. ще бъде преустановен неколкогодишният застой в световното потребление на петрол. МАЕ прогнозира то да е с 1.1 млн. б/д по-високо, отколкото през 2002 г. 
Световният пазар на черното злато обаче остава много нестабилен и 
 
ОЧАКВАНИЯТ ДЕФИЦИТ ПРЕЗ ПЪРВОТО ТРИМЕСЕЧИЕ БЪРЗО МОЖЕ ДА СЕ ПРЕВЪРНЕ В ИЗЛИШЪК 
Възстановяването на добивите във Венецуела в съчетание със сезонния спад в търсенето, който обикновено настъпва през второто тримесечие, може да наложат необходимостта от бързи и решителни производствени ограничения в ОПЕК, за да се избегнат излишъкът и сривът на цените. Проблемът тогава ще се сведе до това колко адекватно, бързо и съзнателно страните от картела ще спазят понижените производствени цели. 
МАЕ предвижда, че ако не настъпят съществени промени в пазарната обстановка - например война в Ирак или политически размирици в друг основен производител, 
 
ПОТРЕБИТЕЛИТЕ ЩЕ ПЛАЩАТ ПО 30 USD/Б 
за добивания в Северно море петрол до края на годината. Следователно бензинът ще остане рекордно скъп през пролетта, тъй като запасите в момента бързо се изчерпват. По оценки на МАЕ запасите в развитите държави от ОИСР са близо до най-ниската си регистрирана от агенцията граница. Особено критично е положението в САЩ, където министерството на енергетиката регистрира техния близо 30-годишен минимум в началото на февруари. Ако запасите не бъдат възстановени, пазарът няма да бъде достатъчно гъвкав, за да реагира на евентуални нови сривове в доставките. През миналата седмица котировките на нефта на световните борси бележеха поредица от двегодишни максимуми и в крайна сметка еталонният за Европа сорт Брент с доставка през март прехвърли нивото от 33 USD/б, а по-скъпият американски лек петрол WТI - границата от 36 USD/б. Това са най-високите цени от ноември - декември 2000 г. 
 
ПО-БАВНИ ТЕМПОВЕ НА РАСТЕЖ В РУСИЯ 
През тази година руското производство вероятно няма да отчете впечатляващия темп на растеж от миналата в размер на 10, а ще се задоволи с по-скромните 6% поради ограничените възможности на експортната система, прогнозира МАЕ. Капризите на времето напоследък, политическите разногласия и трите последователни месеца на спад в износа до декември м. г. породиха съмнения в способността на руското производство да поддържа високи темпове на растеж. По оценки на МАЕ местните компании ще успеят да повишат добивите си с 500 хил. б/д през тази година. През януари те произведоха с 30 хил. б/д повече в сравнение с декември до малко над 8.0 млн. б/д. Независимо от оплакванията на местните фирми, че не разполагат с достатъчно експортен капацитет, правителството се опитва с икономически лостове да притисне Латвия, за да й отстъпи дял в латвийското пристанище Вентшпилс, и затова прекрати за първото тримесечие износа през северния порт. 
По отношение на Казахстан МАЕ очаква производството в каспийската държава да продължи да расте с досегашния темп от 18%, или 140 хил. б/д. 
