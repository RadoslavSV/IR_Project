РАБОТОДАТЕЛИТЕ ИЗПЪЛНЯВАТ СОЦИАЛНИТЕ ОБЕЩАНИЯ НА ДЪРЖАВАТА 

ЛЮБОМИР СТОИМЕНОВ  

РЕВЕРАНСЪТ, който прави правителството, е по-добре да е насочен към бизнеса, а не към електората, заяви председателят на Българската стопанска камара /БСК/ при представянето на сравнителните данни за икономиката на България през 2002 спрямо 2001 г. Трудно може да се прогнозира дългосрочен ръст на икономиката при наличието на кризата в държавността, каза Данев. Сред промените с положително въздействие се посочват поканата за членство в НАТО, оценката за действаща пазарна икономика у нас, по-високият кредитен рейтинг и намалялата зависимост от МВФ. Растежът от 4.5% на БВП за деветте месеца на годината има структура, която не гарантира траен растеж, отчетоха от камарата. Все още е в сила тенденцията, оформила се след въвеждането на валутния борд - стабилна макроикономическа среда и липса на забележимо подобрение в бизнесклимата. Опасно според БСК е забавеното преструктуриране на икономиката и липсата на държавна стратегия за индустриално развитие. Увеличен е сивият сектор в икономиката. Държавната администрация е непригодна за усвояването на средствата от предприсъединителните фондове, които са 300 млн. ЕUR за България. Шеста година вече има стабилизация, контрол на инфлацията и добър бюджетен дефицит, но продължава да расте задлъжнялостта на фирмите и промишлеността не се развива. Липсват структурни изменения в икономиката. 2003 г. е ключова за обръщането на тенденциите, прогнозира Данев. 
Обезценяването на долара от миналата година е с трайно положително влияние върху икономиката, отчете БСК. Намаляват разходите за вноса особено на горивата и в известна степен ще се тушира отрицателното въздействие от покачването на цените на петрола на международните пазари. Неблагоприятното отражение е върху преоформената част от външния дълг и частично върху постъпленията от експорта. 
Необходимо е истинско подобрение на бизнессредата, а не само социални придобивки за избирателите. 
 
ТЕЖЕСТТА ПРЕД БИЗНЕСА 
Една от деформациите в българската икономика е натоварването на бизнеса с цените за стоки и услуги, по-високи, отколкото за населението. Цените не са социален инструмент. Държавата трябва да работи с този механизъм, а не това да става с помощта на бизнеса, каза Данев и посочи по-високите бизнесцени за телефоните, водата, горивата, енергията. Добрите намерения, договорени в Съвета за икономически растеж, не се превръщат в действащи закони. 
 

