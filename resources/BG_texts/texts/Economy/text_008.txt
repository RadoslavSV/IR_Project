КОНКРЕТНИ РЕШЕНИЯ СЕ ЧАКАТ ОТ САНКТ ПЕТЕРБУРГ, ЗАКЪДЕТО ЗАМИНА НИКОЛАЙ ВАСИЛЕВ  

РУСИЯ отваря възможност дългът в ядрено гориво към България да бъде уреден в брой. Това стана ясно след срещата на президентите на Русия Владимир Путин и Георги Първанов в Москва във вторник. Днес в Санкт Петербург се провежда Осмата българо-руска междуправителствена комисия, в която участва и вицепремиерът и министър на икономиката Николай Василев. Очаква се да продължат дискутисиите за възможностите за уреждане на задълженията между двете страни. 
 
На повдигнатия въпрос на президента Георги Първанов по време на срещата с руския му колега Владимир Путин е отговорил, че Русия е готова да ускори връщането на дълга си в ядрено гориво и в брой към България. Това съобщиха от пресцентъра на президентството. 
Според подписания в средата на м. г. меморандум за уреждане на дълга на Руската федерация към България от 23 февруари 2002 г. до края на 2002 г. руската страна трябваше да извърши доставка на ядрено гориво за АЕЦ Козлодуй на стойност 35 млн. USD. Но това така и не стана. Смяташе се, че задълженията са уредени, но сега изглежда, че те отново трябва да се уреждат. По време на преговорите България сама поставяше въпроса част от задълженията на Русия да бъдат уредени с доставка на ядрено гориво или с резервни части за Българската армия. 
Кешовите ангажименти на Русия по този меморандум бяха само за 15 млн. USD в брой до 1 юли миналата година. Руската страна изпълни тези свои задължения като изключително стриктен длъжник, коментираха от пресцентъра на Министерството на финансите. До края на т. г. в споразумението се предвижда внос на ядрено гориво на стойност още 14.5 млн. USD. Също така вносът на специална продукция до края на 2004 г. трябва да бъде на стойност 24 млн. USD. 
През м. г. България непрекъснато поставяше въпроса за уреждане на задълженията на Руската федерация, което доведе до изготвяне на схема за преструктуриране на задълженията и до обобщаването им в общата сума от 132 млн. USD. След известна редукция Москва се съгласи да изплати на България 70% от тях. Двустранните задължения се оформиха като меморандум, който е допълнение към Спогодбата от 1995 г. за уреждане на взаимните финансови отношения. След подписването на мемурандума източници от правителството и независими икономисти го определиха като безспорен успех. Постигнахме безпрецедентно добри условия в споразуменията с Москва, коментира зам. финансовият министър Красимир Катев при подписване на сделката. Това беше поредният успех в политиката за активно управление на дълга на финансовото ведомство, което основно договаря схемата за уреждане на задълженията. Тогава не липсваха и критики основно от опозицията на НДСВ. 
Започва поврат в двустранните отношения между двете страни, коментира при подписване на меморандума министър-председателят на Русия Михаил Касянов. През последните месеци двустранните отношения са много добри, това е казал президентът Владимир Путин по време на срещата с българския държавен глава. /ПАРИ/ 
 

