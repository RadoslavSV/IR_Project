ПАЗАРЪТ У НАС ПОСТАВЯ НОВИ ПРЕДИЗВИКАТЕЛСТВА ПРЕД ПРЕДПРИЕМАЧИТЕ В БРАНША 

ИНЖ. МИЛЧО БОШЕВ, ПРЕДСЕДАТЕЛ НА АСОЦИАЦИЯТА НА ПРОИЗВОДИТЕЛИТЕ НА БЕЗАЛКОХОЛНИ НАПИТКИ В БЪЛГАРИЯ  


 
 
ПРЕДПРИЯТИЯТА от отрасъл безалкохолни напитки съставляват 14% от общия брой на предприятията от хранително-вкусовата промишленост. Те дават 6.3% от оборота на едро на хранителната и питейната промишленост, а броят на заетите в тях работници и служители е над 4400 души. Стойността на продукцията по цени на дребно на вътрешния пазар през 2002 г. надхвърля 600 млн. лева. 
Изминалата година може да се запише като една от най-успешните в историята на бранша и с върхови постижения в много направления. 
Най-високото потребление на безалкохолни напитки у нас е през 1989 г., когато е отчетен обем от 791 млн. литра. През 2002 г. общата консумация е в размер на 819.6 млн. литра, което е своеобразен рекорд. То е с 4.5% повече от предходната година. Това постижение позволи потреблението на глава от населението да достигне 103 литра, което също е своеобразен връх. 
 
РЕЗУЛТАТИТЕ СА ОТПЛАТА ЗА ВЛОЖЕНИТЕ НАД 300 МЛН. USD ИНВЕСТИЦИИ 
през последните 7-8 години в бранша. Въведени са мощности за производство на най-модерно техническо и технологично ниво за производство на натурални сокове, газирани и негазирани напитки, за бутилиране на води. Болшинството от инвестициите са направени с участието и на чужди капитали. Наред с освежителните реконструкции в предприятията на големите компании като Сoca-Сola и Рepsi-Сola се изградиха новите мощности за производство на сокове с марките ВВВ, Бест, Куинс, Флорина, Ганчев, Капи, Присан. Съвършено нови предприятия за бутилирани води бяха изградени в Девин, Горна баня, Банкя, Каварна, Велинград, Хисаря, Невестино, Белово, с. Драгойново, Благоевград и др. Търговските марки безалкохолни напитки на много български предприемачи днес са твърде популярни на нашия потребител - Радулов, Дерби, Серино, Бени, Жокер, Натурина, Степ, Савина и др. 
Добре известно е, че в т. нар. разрез на стомаха на човек се води "битка" между отделните видове търговски марки напитки за по-голям дял. Изминалата година е успешна и за това, че 
в задочната надпревара за първи път в общото потребление на напитки делът на газираните напитки изпревари пивото 
През последните десет години се наблюдават интересни процеси в групата на безалкохолните напитки. През 1990 г. газираните напитки са водещи с дял от 81%. Днес те имат 49% дял. От пазарните сътресения в този период най-много са се възползвали бутилираните води, пазарният дял на които от 9 достигна 32%. Натуралните сокове от 2 вече имат 7%. Делът на негазираните напитки от 8 е нараснал на 12%. Сериозни размествания в предпочитанията на българина има в отделните подгрупи безалкохолни напитки. 
Като положителен можем да отчетем факта, че след големия срив през 1997 г. за първи път потреблението на газирани напитки премина границата от 400 млн. литра. В тази група най-сериозно е увеличението на пазарния дял на т. нар. колови напитки - от 8% през 1990 на 32% през 2002 г. В това няма нищо необикновено, като се има предвид, че в много от страните на Европа техният дял е още по-значителен. В последните две години пазарът у нас се разнообрази с напитки тип "лайт" - твърде популярни в Европа и САЩ. Може с носталгия да се отбележи, че типично българската лимонада отстъпи челното място и от пазарен дял 42% през 90-те години сега има само 20%. "Жертва" на новите тенденции в потреблението на безалкохолни напитки станаха билковите напитки, които изчезнаха от българския пазар. Опитите, правени през последните години от някои фирми за възстановяване производството на билкови настойки и концентрати, вероятно ще предизвикат интерес за тяхното влагане като съставки на газирани или негазирани напитки. 
Много динамично протичат процесите в групата на бутилираните води. Факт с особена значимост е, че от всички търговски марки напитки на българския стоков пазар потреблението на бутилирани води през последните десет години се развива най-динамично. В сравнение с 1991 г. то е нараснало почти пет пъти и продължава да расте. През 2002 г.потреблението на води се увеличи с 6.3%, което се равнява на 33 л на глава от населението. Ако в началото на 90-те години българинът е отдавал своето предпочитание на газираната вода, днес това съотношение е обърнато 5:1 в полза на натуралната вода. 
 
НА НАШИЯ ПАЗАР СЕГА ИМА НАД 40 МАРКИ БУТИЛИРАНИ ВОДИ 
предлагани в изключително голямо разнообразие от разфасовки - от 0.330 л до 10 литра. През последните две-три години много бързо на българския пазар навлязоха апаратите за охладена вода в 19-литрови бидони, обемът на продажби на която за 2002 г. се отчита на повече 20 млн. литра. Като се има предвид, че предлагането на търговски марки вода под тази форма в Европа се развива изключително динамично, това е едно ново предизвикателство за българските фирми. Своето място на пазара заемат вече и т. нар. трапезни води /обработени, деминерализирани и обогатени с минерални вещества води/, чийто пазарен дял достигна 9%. 
 
НАТУРАЛНИТЕ ПЛОДОВИ СОКОВЕ 
са другата група напитки, потреблението на които през последното десетилетие се увеличи бързо. От 2 литра на глава от населението през 1989 г. потреблението през 2002 г. достигна 6.7 литра. Разнообразието от плодови сокове е изключително голямо. Българските продукти по нищо не отстъпват на вносните, независимо че 
 
СРЕЩУ НАШИТЕ 7 ПРОИЗВОДИТЕЛЯ СТОЯТ ПОВЕЧЕ ОТ 20 ИЗВЕСТНИ ЕВРОПЕЙСКИ МАРКИ НА ПРИЗНАТИ И С ГОЛЕМИ ТРАДИЦИИ ФИРМИ. 
В групата на негазираните напитки също се отчитат промени в предпочитанията. Обемът на потребление на напитки от тази група през 2002 г. надмина 100 млн. литра, което е своеобразен рекорд. Българският потребител прояви изключителен интерес към 
 
РАЗРЕЖДАЩИТЕ СЕ ПРАХООБРАЗНИ НАПИТКИ 
Неизвестни в началото на 90-те години, тези напитки днес имат сериозен пазарен дял. 
Наблюдава се промяна и в подгрупата на плодовите негазирани напитки. Много производители решиха, че е дошъл моментът за настъпление на т. нар. тихи негазирани напитки, съдържанието на плодовата част на които е в границите между натуралните сокове и газираните плодови напитки. През 2002 г. обемът на потребление на тези напитки нарасна с 68%. Добър прием сред българския консуматор намериха т. нар. пуншове. 
 
БЪЛГАРСКИЯТ ПОТРЕБИТЕЛ ПОДХОЖДА ПЛАХО 
към напитки от групата на т. нар. студени чайове и спортни /енергийни/ напитки. В много държави на Европа те имат сериозен пазарен дял, докато у нас е под 0.5%. Очевидно нашият консуматор проявява предпазливост и не е готов на този етап да заплати по-високата цена за този род напитки. 
Много са факторите, които днес обективно влияят върху производствената номенклатура на фирмите производители на безалкохолни напитки. Те трябва да се съобразяват с външно- и вътрешноикономическите условия, с платежоспособността на населението, с равнището на безработица, с промените в демографията на региона или страната, с местните традиции и обичаи. В пазарната надпревара решаваща роля имат уменията на фирмите да произвеждат и предлагат подходящия продукт на подходящото място, на подходящата цена и на подходящия потребител. 
В сравнение с Европа общото потребление на безалкохолни напитки у нас е 2.5 пъти по-малко. За бутилираните води то е три пъти по-малко, а при соковете - шест пъти. В същото време пазарът на напитки в България по своето разнообразие не отстъпва на европейския. Сега 
 
НА БЪЛГАРСКИЯ ПАЗАР ИМА НАД 500 ВИДА БЕЗАЛКОХОЛНИ НАПИТКИ 
Нещо повече - започват да се размиват границите между основните и традиционните групи напитки. 
Тенденциите, които се проявяват в предлагането на безалкохолни напитки в Европа, разкриват нови възможности за българските производители. Те имат уникалната възможност да се възползват от опита на голяма част от световноизвестните фирми, представени у нас, които предлагат модерни технологични решения, съобразени със световните тенденции и стандарти. Дали ще съумеят те да се ориентират бързо към тези предизвикателства и пазарни ниши и да се доближат към нуждите на все по-взискателния потребител, ще покаже бъдещето. 
Съчетаването на млечни напитки с добавени натурални сокове, предлагането на замразени плодови напитки, на минерални води с аромати и витамини, на негазирани напитки с добавени минерали и билкови екстракти, на енергийни и спортни напитки, на студени кафета и чайове, на напитки за деца или за хора в напреднала възраст и т. н. показва, че производителите търсят все по-голямата хранителна и функционална стойност в напитките, че ги ориентират към все по-конкретен потребител или група потребители. 
