БЪЛГАРСКАТА ИКОНОМИКА ТРЯБВА ДА СЕ ГОТВИ ЗА КОНКУРЕНТНИЯ НАТИСК НА ОБЩИЯ ПАЗАР 

С НИКОЛА КАРАДИМОВ, СЪВЕТНИК ПО ВЪНШНАТА ПОЛИТИКА НА ПРЕЗИДЕНТА, РАЗГОВАРЯ ТАТЯНА ЯВАШЕВА  


 
 
 
 "НЕ САМО ПРЕГОВАРЯЩИЯТ ЕКИП, А ВСИЧКИ ПРЕКИ И КОСВЕНИ УЧАСТНИЦИ В ПРЕДПРИСЪЕДИНИТЕЛНИЯ ПРОЦЕС СЛЕДВА ДА СЕ ПРИДЪРЖАТ СТРИКТНО КЪМ ИЗИСКВАНИЯТА, ЗАЛОЖЕНИ В ПЪТНАТА КАРТА, ЗА ДА СТАНЕ ДЕЙСТВИТЕЛНО ВЪЗМОЖНО НАШЕТО ЧЛЕНСТВО В ЕС ОТ НАЧАЛОТО НА 2007 Г." 
 
НАМИРАТЕ ЛИ ЗА РЕАЛИСТИЧНО ОЧАКВАНЕТО ПРЕЗ 2007 Г. БЪЛГАРИЯ ДА СЕ ПРИСЪЕДИНИ КЪМ ЕВРОПЕЙСКИЯ СЪЮЗ? 
- Ако присъединяването на България към ЕС се свързва с някакво очакване, а не с конкретни и целенасочени действия, то и една дата след двадесет години няма да бъде реалистична. Просто трябва да загърбим всякакви очаквания, изчаквания, колебания, умувания и безкрайни приказки и да се заловим здраво за конкретната работа, която ни предстои. Казвам "да се заловим", защото това се отнася буквално за всички - институциите на законодателната, изпълнителната и съдебната власт, при това на всички териториални нива, а така също профсъюзите, малкия, средния и големия бизнес, неправителствените организации, българските граждани от всички възрасти, в т. ч. децата и пенсионерите. 
 
КРАЙНО ВРЕМЕ Е ЕВРОПЕЙСКАТА ИНТЕГРАЦИЯ ОТ ЕДНО АБСТРАКТНО ПОНЯТИЕ ДА СТАНЕ ОСНОВНИЯТ ДНЕВЕН РЕД НА НАШЕТО ОБЩЕСТВО, ДА СТАНЕ НАШЕ АКТИВНО ЕЖЕДНЕВИЕ 
При това става дума за ясно поставени и поети за изпълнение задачи и ангажименти, които трябва да бъдат осигурени организационно, технически и технологично, финансово и кадрово. Колкото по-скоро бъде постигнато това условие, толкова по-реалистична ще бъде и целта България да стане член на ЕС от началото на 2007 г. 
 
ДОСТАТЪЧНО ЛИ Е ПРЕГОВАРЯЩИЯТ ЕКИП ДА СЕ ПРИДЪРЖА КЪМ ПРЕПОРЪКИТЕ ОТ ПЪТНАТА КАРТА, ЗА ДА СТАНЕ ТОВА ВЪЗМОЖНО? 
- Аз вече казах, че това, което предстои да направи нашата страна до датата на присъединяване, съвсем не може да бъде затворено само в рамките на официалните власти, а още по-малко да бъде съсредоточено като отговорност само на преговарящия екип. В Пътната карта са описани такива конкретни практически стъпки, които не се вписват в нито една преговорна глава, но без които сраната ни не може да се присъедини към ЕС. Така например няма специална глава за административната реформа, но без нейното успешно провеждане и приключване ние не можем да се приближим до датата за членство. Същото може да се каже и за съдебната, и за икономическата реформа. 
 
ИЗГРАЖДАНЕТО И УКРЕПВАНЕТО НА СЪДЕБНИЯ КАПАЦИТЕТ Е ЗАДЪЛЖИТЕЛНО УСЛОВИЕ ЗА НАПРЕДЪК В МНОГО ДРУГИ СФЕРИ, НО НА ПЪРВО МЯСТО ЗА УСПЕХА НА ИКОНОМИЧЕСКАТА РЕФОРМА 
А главната цел на икономическата реформа е постигането на икономическите критерии за членство, чийто практически израз е функциониращата пазарна икономика и способността да се устои на конкурентния натиск в общия европейски пазар.Освен това е необходимо да се извърши много работа преди отварянето на главите, т. е. преди започването на преговорите, както и след затварянето на главите, т. е. след приключване на преговорите до датата на присъединяването. А по някои глави - до края на договорените преходни периоди. 
 
КАК ВИЕ "ЧЕТЕТЕ" ПЪТНАТА КАРТА ЗА БЪЛГАРИЯ? 
- За разлика от много други, които считат Пътната карта като някакъв вид ангажимент на ЕС, за мен това е документ, макар и с незадължителен характер, който изчерпателно и точно посочва необходимите практически стъпки, които нашата страна трябва на всяка цена да изпълни, за да постигне пълноправно членство от началото на 2007 г. Всъщност, ако за всяка от тези практически стъпки посочим конкретните изпълнители, сроковете за изпълнение и необходимото финансиране, Пътната карта може да стане и конкретен план за действие. 
 
АКО СЛЕДВА СТРИКТНО ПЪТНАТА КАРТА В КРАТКОСРОЧЕН ПЛАН, БЪЛГАРИЯ ЩЕ МОЖЕ ДА ПРИКЛЮЧИ ПРЕГОВОРИТЕ ЗА ПРИСЪЕДИНЯВАНЕ ДО КРАЯ НА 2003 Г. 
И като продължи посочените стъпки в средносрочен план, до датата на присъединяването страната ни ще може да изпълни всички ангажименти, поети в затворените глави, без тези с преходни периоди. Сега Европейската комисия работи по актуализирането на т. нар. Партньорство за присъединяване на България към ЕС на основата на нашата Пътната карта. Този документ за разлика от Пътната карта има задължителен характер. Той съдържа клаузи, съгласно които, ако страната кандидатка не изпълнява записаните в него ангажименти, ЕС спира финансирането в съответната сфера. Всъщност досега Партньорството за присъединяване беше основата за отчитане на напредъка на всяка страна кандидатка в ежегодния доклад. Оттук нататък този документ ще продължи да изпълнява досегашната си роля, но той ще се базира вече на приетата в Копенхаген Пътна карта и ще се актуализира периодично според постигнатия напредък. 
 
ПО КАКВА "ПЪТНА КАРТА" ТРЯБВА ДА СЕ ДВИЖИМ, ЗА ДА МОЖЕ БЪЛГАРИЯ ДА СЕ СПРАВИ С КОНКУРЕНТНИЯ НАТИСК НА ОБЩНОСТТА? 
- От този въпрос разбирам, че вие ясно разграничавате адаптирането на нашата икономика към европейските правила на лоялна конкуренция и подготовката на нашата икономика да издържи конкурентния натиск в общия европейски пазар. Глава Политика на конкуренцията, по която страната ни още води преговори, засяга само първия проблем. Акцентира се основно на законодателната рамка, административния капацитет и прозрачността при отпускане на държавна помощ на икономическите субекти у нас, както и по-ефективното въвеждане и прилагане на антитръстовите правила. 
 
МНОГО ПО-ОБХВАТЕН И ИЗКЛЮЧИТЕЛНО ТЕЖЪК ЗА РЕШАВАНЕ Е ПРОБЛЕМЪТ ЗА КОНКУРЕНТОСПОСОБНОСТТА НА БЪЛГАРСКАТА ИКОНОМИКА 
Първо, защото той засяга много аспекти не само в икономическата, но и в социалната сфера и в опазването на околната среда, второ, защото неговото решаване изисква огромен обем инвестиции, и, трето, защото той в най-голяма степен зависи от човешкия фактор. Така че без преувеличение може да се каже, че цялата Пътна карта, започваща с административния и съдебен капацитет, преминаваща към икономическата реформа и завършваща с главите от достиженията на правото на ЕС, всъщност покрива конкретната Пътна карта за подготовката на българската икономика да се справи с конкурентния натиск в Общия пазар. Разбира се, има три сфери, които са ключови за конкурентоспособността на българската икономика. На първо място, това е големият и сложен набор от технически изисквания, на които произведените у нас продукти трябва да отговорят, за да бъдат допуснати на европейския пазар и за да имат те реален шанс да устоят на конкурентния натиск на продуктите от същия вид, произведени в другите страни членки. На второ място, това са задължителните безопасни и здравословни условия на труд, при които нашите продукти ще трябва да бъдат произвеждани оттук нататък, за да бъде разрешено тяхното производство, а оттам и достъпът им в Общия пазар. И, на трето място, това са изискванията за опазване на околната среда, на което всяко производство в ЕС трябва строго да се подчинява. Особено трудни и скъпоструващи са изискванията за стриктното съблюдаване на нормите за отделяните при производствения процес вредни емисии във въздуха, водата и почвите, както и третирането на опасните производствени отпадъци. Приложени към българската икономика днес, и трите сфери изискват промяна или цялостна подмяна на технологиите, което в повечето от случаите е свързано с големи инвестиционни разходи, а във всички случаи изискват и нови умения и квалификация на заетите в производствения процес. 
