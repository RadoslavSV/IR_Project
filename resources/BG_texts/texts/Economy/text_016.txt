АГЕНЦИЯТА за приватизация започва продажбата на седем малки топлофикационни дружества, съобщиха шефката на дирекция Сделки в АП Людмила Димитрова и Иванка Диловска, експерт в енергийното министерство. Процедурите ще бъдат открити през първата половина на т. г. За 21 февруари е насрочен търгът за продажбата на 100% от капитала на Топлофикация Правец с начална цена 1.5 млн. лв. Депозитът, който се изисква от кандидатите, е 250 хил. лв. Дружеството има 370 абоната, от които 9 са бюджетни организации, останалите са домакинства. Предимството на тази централа е, че освен топлоенергия може да произвежда и ток. Това ще позволи на бъдещия собственик да предлага топлоенергия на по-изгодни цени, твърдят експертите. 
АП подготвя и сделки за топлофикациите във Враца, Ловеч, Самоков, Ямбол и Лозница, които работят на природен газ. Методът на продажба ще бъде публичен конкурс. Според енергийното министерство приватизаторите трябва да се въздържат от фиксиране на инвестиционни ангажименти в договорите, за да не се влиза в противоречие с изискванията на лицензите, които ДКЕР издава на бъдещите собственици и с ценообразуването. Опитът с приватизацията на малките ВЕЦ показа, че впоследствие се стига до нежелан контрол от страна на Агенцията за следприватизационен контрол и ДКЕР, каза Диловска. Подготвя се конкурсната документация за ТЕЦ-Враца. Към дружеството има заявен интерес от няколко инвеститори. За Топлофикация Ловеч се очаква становище от МОСВ за ОВОС. Енергийният министър Милко Ковачев ще разпореди включване на 21 дка земя в капитала на ТЕЦ-Лозница. Чрез търг ще бъде продадена Топлофикация Бедек в Трявна, но дружеството все още няма изготвен ОВОС и се очаква писмо от енергийното министерство за руски претенции към собствеността. От АП и енергийното министерство не ги уточниха. В списъка за раздържавяване неправилно фигурират и електроцентралите в Искрец и Перник. Дружеството в Искрец е в ликвидация, а в Перник държавата все още субсидира цените. Пернишката централа очаква заем за преструктуриране от СБ. 
 
РИСКОВА ИНВЕСТИЦИЯ 
Експерти от АП и министерството смятат, че топлофикационният пазар има потенциал, но е рискова инвестиция заради ниските доходи на населението. Бъдещите собственици трябва да направят инвестиции, ако искат да развиват комбинирано производство на топлоенергия и електричество. С новия енергиен закон това производство ще бъде стимулирано с преференциални цени и задължително изкупуване на тока. Има инвестиционен интерес, но няма гаранции, че за дружествата ще постъпят оферти. Рискове за инвеститорите са и неустановените регулаторни условия, които не дават основания да се очаква, че ще се решат на участие в топлофикационния сектор освен при непазарни дългосрочни договори и висока възвръщаемост, смятат от АП. Според Диловска седемте дружества са избрани, защото при тях цените на произвежданата топлоенергия не се субсидират. Топлофикационният сектор у нас заема около 22-23% от енергийния баланс на крайното потребление. Всеки пети българин ползва централно отопление. 

