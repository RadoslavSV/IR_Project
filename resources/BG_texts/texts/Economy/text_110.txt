ДОБРИ ПЕРСПЕКТИВИ СЕ ОЧЕРТАВАТ ЗА РУСКАТА ПРЕЗ ТАЗИ ГОДИНА 

АНЕЛИЯ ХРИСТОВА  


 
 
В КРАЯ на 2002 г. редица авторитетни финансови организации, сред които и Европейската банка за възстановяване и развитие /ЕБВР/, която проследява развитието на пазарните реформи в 27-те страни в Източна Европа и ОНД, обявиха, че Унгария запазва лидерската си позиция и получава най-високите оценки за хода на приватизацията, либерализацията на търговията и политиката, целяща стабилизация на форинта. 
Малко по-скромно сe оценяват управлението на предприятията, реформите в сферата на предприемачеството и освобождаването на цените, а антимонополната политика получава средна оценка. Независимо от относително добрите икономически показатели финансовият дисбаланс в страната изисква засилване на контрола и обръщане на по-голямо внимание на операциите с бюджетните средства. За да имат по-добри позиции след влизането в ЕС, местните фирми трябва да бъдат подкрепени, за да са подготвени за жестоката конкуренция с производителите от другите страни в съюза. 
От правителството се иска да дава необходимите сигнали на потенциалните инвеститори, че ще се придържа към пазарните правила. Предишното например не обяви търг за ремонтите и изграждането на автомагистралите, а подаряваше най-големите договори на фирми, избрани от него. 
Според Еconomist Intelligence Unit пък 
 
НАЙ-ГОЛЕМИЯТ ПРОБЛЕМ НА ПРАВИТЕЛСТВОТО 
на източноевропейския отличник е съвместяването постигането на по-висок икономически ръст с продължаването на структурните реформи, и то в условията на бюджетен дефицит. Експертите забелязват рязко разминаване между провежданата от правителството политика към повишаване на стандарта на живот и твърдата финансова политика, необходима, за да си покрият определените икономически показатели за прием в ЕС. Преходът от стопански растеж за сметка на износа към ръст на базата на вътрешното потребление предизвика рязко увеличение на дефицита на платежния баланс по текущите операции. Друг минус за Унгария е нарастващият търговски дефицит. Необичайно ниските показатели в областта на туризма през 2002 г. също така допринесоха за увеличаването на дефицита. 
От друга страна, според рейтинга на Световния икономически форум, отразяващ мнението на 4.8 хил. мениджъри, през 2002 г. конкурентоспособността на унгарските фирми е намаляла. От 80 държави в класацията тя заема 29-о място по отношение на перспективите за растеж през следващите 5-8 г. и 28-о по макроикономически индекс, като и по двата показателя е в по-лоши позиции в сравнение с 2001 г. Лидери сред източноевропейските страни още от 2001 г. по перспективи за растеж са Естония и Словения, а по макроикономически индекс - Словения. 
КАКВА ЩЕ Е 2003 Г. ЗА ИЗТОЧНА ЕВРОПА 
2003 г. се очертава като още една трудна година за изоставащия след Унгария източноевропейски гигант - Полша. Първо тя трябва да приключи тежките преговори за приемането си в ЕС. Разделението между бедните и богатите, градовете и селските райони в страната ще става все по-силно подчертано. Предвижданията сочат, че 
 
ПОЛСКАТА ИКОНОМИКА ЩЕ НАВЛЕЗЕ В ПЕРИОД НА СТАГНАЦИЯ, А БЕЗРАБОТИЦАТА ЩЕ СЕ КОЛЕБАЕ ОКОЛО 20% 
Едва ли ще бъде направено достатъчно за преструктурирането на губещите компании от сектора тежка индустрия, а търговският баланс ще си остане отрицателен. Въпреки това обаче Варшава ще продължи да е най-динамично развиващият се град в региона. 
Годината ще е по-добра за Чешката република. Най-важното е, че тя ще продължи да е най-предпочитаното място в Източна Европа от чуждестранните инвеститори за техните капиталовложения. Словакия пък ще се сблъска с някои трудности и ще се движи по-бавно в правилната посока. 
 
РУСКАТА ИКОНОМИКА ЩЕ НАРАСНЕ С 4-5% 
а добрата новина за кредиторите й е, че ще успее да си плаща и дълговете. Местните олигарси, които изкупиха на безценица или заграбиха голяма част от най-апетитните държавни активи, ще циментират позициите си и ще реинвестират част от печалбата си в руската икономика, вместо да я пренасочат към офшорни компании. 
Надеждата на местните фирми е, че изборите за Долната камара на Държавната дума ще преминат достатъчно спокойно, за да не се прогонят някои чуждестранни инвеститори и изплашат чуждестранните кредитори. След тежката финансова криза от 1998 г., която превърна руските фирми в нежелани гости на международните капиталови пазари, сега те отново са отворени за тях. Ако паника в някой новопрохождащ пазар не предизвика повишаване на лихвите тази година, руските компании ще се върнат отново на световния облигационен пазар, за да набират свежи капиталови ресурси от тях. В Русия ще бъдат произведени и първите 33 хил. автомобила от Автоваз и General Мotors в новия завод на американския автомобилен гигант и производител номер едно в света. Всъщност инвестираните средства в този джойнт-венчър е най-крупната привлечена инвестиция от руска компания след рухването на комунизма досега. Независимо от неособено благоприятната бизнессреда все повече западни компании разглеждат Русия като риск, който си струва да се поеме. Очакванията на анализаторите са до края на 2003 г. поне една голяма западна банка агресивно да навлезе в страната, окуражена от отсъствието на сериозна конкуренция. 
