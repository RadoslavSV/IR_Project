САНКЦИИТЕ ЗА РАБОТОДАТЕЛИТЕ СА ОТ 250 ДО 1000 ЛВ. ЗА ВСЯКО НЕРЕДОВНО УВЕДОМЛЕНИЕ 

ГЕРГАНА ИВАНОВА  


 
Работодателите вече могат да изпращат уведомление до НОИ при сключване, прекратяване или изменение на трудов договор. Очакваната наредба, която конкретизира данните и определя реда, по който се изпраща уведомлението, влезе в сила с обнародването й в Държавен вестник от 3 януари т. г., но със задна дата от 2 януари. 
Задължителната регистрация на трудовите договори бе регламентирана с поправките в Кодекса на труда, приети в края на миналата година. В тридневен срок от сключването или изменението на трудов договор и до една седмица след прекратяването му работодателите трябва да информират териториалното поделение на НОИ, предвиждат поправките. 
Работодателите са длъжни да регистрират не само новите трудови договори, но и анексите, с които се променя длъжността на работника. Срокът е три дни. Същото важи и за корекции на продължителността на договора. 
 
ДО 30 АПРИЛ Т. Г. Е СРОКЪТ ЗА РЕГИСТРАЦИЯ НА ЗАВАРЕНИТЕ ТРУДОВИ ДОГОВОРИ ПРЕДИ ВЛИЗАНЕТО НА ЗАКОНА В СИЛА 
Добре е работодателите да подават уведомления отсега за съществуващите трудови договори, а не да чакат крайния срок, съветва Йордан Христосков, управител на НОИ. 
Уведомление се изпраща и за заварените към 2 януари 2003 г. трудови договори, но прекратени преди изпращането му. 
Документите се изпращат до териториалните поделения на НОИ. До края на годината обаче за удобство работодателите могат да ги подават и в бюрата по труда, ако на тяхната територия няма поделение на НОИ. 
Документите се съпровождат с писмо, в което се описват всички представяни уведомления. Писмото съдържа данни освен за работодателя, така и за лицето, което представя уведомленията, ако работодателят е упълномощил друго лице. 
Една от формите за подаване на уведомлението е личното представяне, т. е. работодателят или упълномощено от него лице на място в териториалното поделение на НОИ занасят уведомленията за вече сключени трудови договори. От НОИ съветват работодателите да се възползват именно от тази форма на представяне. Понякога грешките, направени при попълване на уведомлението, можe да са несъществени и да се отстранят веднага, така че същия ден тези уведомления да бъдат заверени. Ако представените уведомления са под 5 на брой, те може да се занесат на хартиен носител. Когато са повече от 5, трябва да бъдат на магнитен носител. 
Друга възможност е подаването да се осъществи чрез Интернет. От тази форма биха могли да се възползват само тези работодатели, които 
 
ИМАТ СЕРТИФИЦИРАН ЕЛЕКТРОНЕН ПОДПИС 
Третата форма на представяне на информацията е чрез препоръчано писмо по пощата. От НОИ смятат, че в началото е нежелателно да се използва този начин, тъй като вероятността да бъде допусната грешка е много голяма. Самият процес на приемане и потвърждаване на удостоверението и съответно започването на работа от страна на работника ще се забави много. А и така работодателят се лишава от възможността да получи консултация на място от служителите на НОИ. Според експерти от осигурителния институт тази форма би могла да се използва по-късно при изпращане на уведомление за прекратяване на трудов договор. Както и при еднократното подаване на уведомленията за наетите вече работници, когато няма да има проблем за работодателя да попълни правилно тези уведомления. 
 
ДАННИТЕ, КОИТО ТРЯБВА ДА СЪДЪРЖА УВЕДОМЛЕНИЕТО, СА ТРИТЕ ИМЕНА И ЕДИНЕН ГРАЖДАНСКИ НОМЕР НА РАБОТНИКА, КАКТО И ЕДИНЕН ИДЕНТИФИКАЦИОНЕН КОД ПО РЕГИСТЪРА БУЛСТАТ НА ОСИГУРИТЕЛЯ РАБОТОДАТЕЛ 
Уведомлението трябва да съдържа информация за размера на заплатата, за срока на договора, заеманата длъжност и датата на сключването или прекратяването на договора. Във формуляра се попълват данните за трудовия договор, които са актуални към момента на изпращане на уведомлението. В него фигурират още код по Национална класификация на професиите /НКП/ и Национална класификация на икономическите дейности /НКИД/. 
Когато професията е нова, несъществуваща в НКП, работодателят попълва с думи тази професия и посочва само първата цифра от шифъра, т. е. определя дали това е ръководител, аналитичен или приложен специалист и т. н., като останалите три знака в кода оставя непопълнени. Ако има сходна професия в НКП, той ще получи консултация на място или пък в НОИ служебно ще попълнят липсващите знаци. Ако няма такава професия и тя е наистина нова, от НОИ ще подадат информацията към Националния статистически институт и Министерството на труда и социалната политика, като министърът на труда по предложение на председателя на НСИ ще допълни НКП. 
Работодателите биха могли да свалят готовия софтуерен продукт за задължителната регистрация на трудовите договори /бланка на уведомлението и съпровождащото писмо/ от Интернет страницата на НОИ. Той може да бъде ползван и в двете версии - Windows и DОS. Може да го поискат на магнитен носител от съответното териториално поделение на НОИ. Работодателите биха могли да ползват и собствени софтуерни продукти, които обаче трябва да бъдат тествани предварително за коректност. 
 
РАБОТОДАТЕЛЯТ Е ДЛЪЖЕН ДА ПРЕДОСТАВИ НА РАБОТНИКА ИЛИ СЛУЖИТЕЛЯ ПРЕДИ ПОСТЪПВАНЕТО МУ НА РАБОТА ЕКЗЕМПЛЯР ОТ СКЛЮЧЕНИЯ ТРУДОВ ДОГОВОР, ПОДПИСАН ОТ ДВЕТЕ СТРАНИ, И КОПИЕ ОТ УВЕДОМЛЕНИЕТО, ЗАВЕРЕНО ОТ ТЕРИТОРИАЛНОТО ПОДЕЛЕНИЕ НА НОИ 
Преди предоставянето на тези документи работодателят няма право да допуска на работа работника или служителя. 
С декларирането на трудовите договори ще се следи и дали се спазват осигурителните прагове, които влязоха в сила от началото на т. г. 200 млн. лв. повече в бюджета се очаква да бъдат приходите от осигуровки през годината и още толкова през следващата година в резултат от въвеждането на осигурителните прагове и задължителната регистрация на трудовите договори. 
Повече ще плащат за осигуровки работодателите и трудещите се след въвеждането на минималните осигурителни прагове, договорени от кабинета и синдикатите и влезли в сила от 1 януари 2003 г. 
Върху най-големи суми за пенсия ще се осигуряват заетите в нефтопреработването и ядрената енергетика - 730 лв. за шефове и 360 лв. за специалисти. 
От 170 на 200 лв. се увеличава най-малката сума, върху която ще се осигуряват хората с т. нар. свободни професии - артисти, нотариуси, еднолични търговци. 
Минималните осигурителни прагове на работещите инвалиди падат наполовина от договорените за съответната дейност. Това се отнася за хора с увреждания, които се трудят в специализирани фирми, кооперации и цехове. 
Работодателите няма да имат право да плащат вноски върху по-малки от договорените суми за съответния бранш. 
За да бъдат информирани работодателите, НОИ подготвя редица семинари за отговорниците по персонала из цялата страна, където експерти ще ги запознаят с новите задължителни изисквания. Успоредно с това ще бъде публикувана и брошура с образователна насоченост, която ще включва и двете класификации - НКП и НКИД. 
В териториалните статистически бюра също може да се получи информация за попълването на уведомленията в частта, отнасяща се до ползването на двете класификации. 
При неспазване на сроковете за подаване на уведомленията и всякакви други нарушения санкциите са от 250 до 1000 лв. 
Когато обаче органите на Инспекцията по труда и НОИ установят, че е нает работник, без да е подадено заявление в НОИ или това уведомление не е прието от НОИ, тогава санкцията е 1000 лв. за всеки работник. Що се отнася до нарушения, които също ще бъдат констатирани от органи на НОИ, като неспазване на минималните осигурителни прагове, там ще се съставя акт за начет за разликата между възнаграждението, върху което е платена осигурителната вноска и минималния осигурителен доход плюс натрупаните лихви. След като влезе в сила разпореждането по него, актът за начет трябва да бъде погасен заедно със санкциите, които и сега съществуват в КЗОО. Това са глоби на длъжностните лица, които са допуснали тези нарушения. Когато са констатирани системни нарушения, съответно и глобите са по-високи. 
 
ОПАСЕНИЯ 
С въвеждането на минималните осигурителни прагове съществува реална опасност някои от работодателите да започнат да намаляват заплатите на служителите си. Според експерти от НОИ обаче при очакван среден осигурителен доход от 292.50 лв. през т. г. и среден минимален праг по професии от 167 лв. не би трябвало да съществува такъв проблем. Още повече че 2/3 от тези прагове вече са договорени между работници и работодатели, а последните ги одобряват. 
Там, където безработицата е висока, по-често се ползва трудов договор, по-рядко има отклонения към граждански договор и работещите се осигуряват върху действителните си доходи. "Хитруванията" са в големите градове. Всичко това показва, че причините не са икономически. Ето защо от НОИ смятат, че въвеждането на новите мерки няма да се отрази на гъвкавостта на пазара на труда. 
Редно е този, който не може да плати минимален осигурителен доход за квалифицирания труд на работника си, да не може да ползва и работна сила, смятат от НОИ. Защо работодателят да плаща електроенергията и всичко останало на действителната цена, а с работника - както се споразумее, колкото има, а ако може, и да не му плати. Защо работникът да кредитира работодателя си? Време е да се спре тази порочна практика, настояват от осигурителния институт. . 
