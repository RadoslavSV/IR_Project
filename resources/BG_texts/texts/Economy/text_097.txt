ГОСПОЖО ХРИСТОВА, ПАЗАРНИЯТ ДЯЛ НА ДОБРОВОЛНИЯ ФОНД НА АЛИАНЦ Е 54%. РАЗВИТИЕТО НА ДОБРОВОЛНИЯ ФОНД НЕ Е ЛИ И ОСНОВЕН КРИТЕРИЙ, ПО КОЙТО БИ МОГЛО ДА СЕ СЪДИ ЗА ВЪЗМОЖНОСТИТЕ НА ЕДНО ПЕНСИОННО ДРУЖЕСТВО? 
- Делът на доброволния пенсионен фонд е най-голям, защото Алианц-България развива тази дейност от 9 години. Считам, че през следващите години ще се наблюдава скокообразно нарастване на относителния дял. Сега осигурителната вноска за универсален пенсионен фонд е изключително ниска - едва 2% от осигурителния доход. За да се реализират целите на пенсионната реформа, вноската за допълнително пенсионно осигуряване трябва да нараства за сметка на намаляване размера на вноската за фонд пенсии към НОИ. При професионалните пенсионни фондове най-вероятно тенденцията ще бъде противоположна - тежките и вредните условия на труд ще се ограничават и съответно ще намалява броят на работещите при условията на първа и втора категория труд, които се осигуряват в професионални пенсионни фондове. Това от своя страна ще намалява значението на професионалните фондове. За момента при нас преобладаващ дял има доброволното пенсионно осигуряване. То все още има голям потенциал заради развитието на пазара на труда и легализирането на сивата икономика. Най-големите институционални инвеститори по света са пенсионните фондове, тъй като те акумулират най-голяма част от "дългите" пари. 
 
ВПЕЧАТЛЯВАЩ Е БРОЯТ НА ОСИГУРЕНИТЕ ЛИЦА В ПОД АЛИАНЦ-БЪЛГАРИЯ - 593 549 ДУШИ, КОЕТО Е РЪСТ ОТ 119%. КАК УСПЯХТЕ ДА ГИ ПРИВЛЕЧЕТЕ? 
- От началото на 2002 г. стартира осигуряването в универсалните фондове, така че основна част от този ръст се дължи на включването на хората, родени след 31 декември 1959 г. За увеличаването на нашите клиенти много допринесе и възможността за валутно осигуряване в доброволния пенсионен фонд. Това, което предлагаме, е възможност за директно осигуряване в евро или номиниране /превалутиране/ на натрупаните средства по всяка индивидуална партида в евро. От една страна, това е в унисон с европейската ориентация на страната ни, а същевременно дава допълнителна гаранция на нашите клиенти, като елиминира риска на националната валута. Фактът, че около 60% от нашите клиенти избраха валутното осигуряване, е достатъчно красноречив. 
 
ОБЯВИХТЕ ОКОНЧАТЕЛНИТЕ РЕЗУЛТАТИ ЗА ДОХОДНОСТТА ОТ ИНВЕСТИЦИИ. ТЕ СА ДОСТА ПОВЕЧЕ ОТ ОБЯВЕНИТЕ ЗА ДЕВЕТТЕ МЕСЕЦА НА М. Г. КАКЪВ ТОЧНО Е ПРОБЛЕМЪТ С ДОХОДНОСТТА? 
- Проблемът бе свързан с една промяна в Националния счетоводен стандарт, по който работят пенсионните фондове. Промяната беше в сила през първите 9 месеца на 2002 г. и беше отменена от ВАС след дело, заведено от пенсионноосигурителните дружества. Стандартът ни задължаваше да разпределяме по партидите на осигурените лица само реално получен доход /лихви, купонни плащания/, а доходът от преоценка на активите да заделяме в преоценъчен резерв. Някои фондове обаче не спазиха изискванията на действащия стандарт и разпределяха целия доход. Други, между които и ние, го спазваха и заделяха съответния преоценъчен резерв. След като през октомври м. г. излезе решението на съда, с което се отмени действащият стандарт, заделеният резерв беше разпределен по партидите на осигурените лица. 
 
КАК ТРЯБВА ДА СЕ ПУБЛИКУВА ИНФОРМАЦИЯТА ЗА ДОХОДНОСТТА, ТАКА ЧЕ ДА БЪДЕ ДОСТЪПНА ЗА ВСЕКИ ОСИГУРЕН И ТОЙ ДА ПРАВИ СРАВНЕНИЕ С ДРУГИ ФОНДОВЕ? 
- Поради липса на единна методика за изчисляване на доходността в момента няма пълна съпоставимост между информацията, обявявана от различните фондове. Задължени сме всяка година до 31 март да изпращаме извлечения от индивидуалната партида на всеки клиент. Смятам, че именно в тези извлечения се виждат най-добре резултатите от дейността на пенсионния фонд. Когато един човек проследи какви пари е внесъл през годината, какви такси са му удържани, какъв доход му е разпределен и с каква сума разполага в края на годината, той би могъл да прецени дали е доволен от своя пенсионен фонд или не, дали удържаните такси намаляват главницата му, или доходът, който е получил, компенсира таксите и увеличава внесените от него суми. До края на февруари ще изпратим на осигурените лица в трите фонда годишни извлечения от техните осигурителни партиди. 
 
НАБЛЮДАВА ЛИ СЕ ТЕНДЕНЦИЯ НА ОТЛИВ НА ОСИГУРЕНИ ЛИЦА ИЛИ НАМАЛЯВАНЕ РАЗМЕРА НА ОСИГУРИТЕЛНИТЕ ВНОСКИ ПОРАДИ ДАНЪЧНИТЕ ПРОМЕНИ, ВЛЕЗЛИ В СИЛА ОТ НАЧАЛОТО НА Т. Г.? 
- Промяната е доста сериозна - от пълно освобождаване от облагане на вноската за доброволно пенсионно осигуряване се въведе лимит от 10%. Това неминуемо ще се отрази върху доброволното пенсионно осигуряване, още повече че пазарът по правило е силно чувствителен при чести законови промени. Нашите разчети показват, че не би следвало да се очаква драстично свиване на пазара. Хубавото в лошото е, че беше диференцирана преференцията между доброволните фондове и животозастрахователните дружества. По този начин доброволните фондове и застрахователите имат дефинирани и почти независими пазари. Трябва обаче да си дадем сметка, че пенсионното осигуряване е дейност със социален ефект, която би следвало да се стимулира и именно такъв стимул са данъчните облекчения. Спестяването на данъци обаче не бива да се разглежда като цел, а само като стимул. Целта на доброволното пенсионно осигуряване е дългосрочно спестяване. 
