НАЙ-ГОЛЕМИЯТ урок от случая Еnron е, че инвеститорите в целия свят трябва да мислят сами за себе си, защото няма кой друг да го прави. Измина повече от година от драматичния крах на тексаския гигант Еnron, който някога бе седмата по големина американска компания. Авантюристичният, самообявил се за дете на новата икономика, Еnron, който търгуваше с енергоносители, си бе поставил дръзката цел да се превърне в най-голямата компания в света. 
Вместо това обаче през декември 2001 г. той регистрира най-големия фалит в американската история, с което шокира и работници, и инвеститори, и регулативни органи, и дори конгресмените /три четвърти от които бяха получавали суми за кампаниите си от Еnron/. 
Нещо по-лошо, Еnron бе последван от като че ли неспирен поток от разкрития за корпоративни скандали и счетоводни измами, които погълнаха също WorldСom, Global Сrossing, Тyco, Аdelphia и други и дори извадиха от бизнеса една от най-старите счетоводни компании в света Аrthur Аndersen. Ефектът на непрекъснатите разкрития бе опустошителен за доверието на инвеститорите, с което спомогна да се проточи още повече най-дългият мечи пазар от Втората световна война насам. 
Той освен това хвърли сянка върху икономиката: болестта Еnronitis 
 
ДОПРИНЕСЕ МНОГО ЗА ИКОНОМИЧЕСКИТЕ ПРОБЛЕМИ НА САЩ И НА СВЕТА 
Ето защо не е учудващо, че сега инвеститорите копнеят да получат уверения, че е било направено всичко възможно, за да се накажат корпоративните нарушители и да се предотврати възможността от повторение на събитията. Политиците и регулативните органи се надпреварваха да сторят това, макар досега да са заведени учудващо малко съдебни дела. 
 
ПРЕЗ ЮЛИ НЕ НЯКОЙ ДРУГ, А САМИЯТ ПРЕЗИДЕНТ ДЖОРДЖ БУШ ОБЕЩА ДА СЛОЖИ КРАЙ НА ВРЕМЕНАТА НА "ФАЛШИФИЦИРАНЕ НА СЧЕТОВОДНИТЕ ОТЧЕТИ 
на прикриване на истината и нарушаване на нашите закони". И Конгресът прие един набързо написан закон - т. нар. закон Сарбейнс-Оксли /Sarbanes-Оxley Аct/. Дали това бе достатъчно, за да станат инвеститорите по-защитени? Има два отговора. Единият е, че предстои да се направи още много, най-вече в практиката. Няма необходимост от нови закони и разпоредби. Всъщност опасността след приемането на закона Сарбейнс-Оксли е, че може да има твърде много нови правила, а не твърде малко, с което ще се увеличи рискът одитът и корпоративното управление да се превърнат в безсмислени упражнения по отмятане на задачи, които не осигуряват на инвеститорите никаква допълнителна защита. 
Там, където е необходимо да бъдат продължени усилията, е одитът. След триумфа на Републиканската партия в изборите за Конгреса администрацията на президента Буш може да приеме, че й е позволено да действа по-бавно в областта на корпоративните реформи. 
 
САЩ ДЕКЛАРИРАХА ГОТОВНОСТ ДА СБЛИЖАТ СЧЕТОВОДНИТЕ СИ СТАНДАРТИ С МЕЖДУНАРОДНИТЕ 
Внимание трябва да се обърне и на счетоводните стандарти. Тук новините са по-обнадеждаващи - Съветът за финансово-счетоводни стандарти на САЩ, който години наред настояваше за придържане към неговата система на общоприетите счетоводни принципи /GААР/, вече проявява по-голяма готовност да ги сближи с международните. 
А това може да доведе до по-голямо хармонизиране на счетоводните стандарти в цял свят. При късмет това може да накара американските одитори да се насочат и към счетоводна система, основаваща се на принципи, вместо да използват твърде сложните /и твърде лесно нарушими/ правила на GААР. 
 
ОСНОВНИЯТ ПРОБЛЕМ Е КОРПОРАТИВНОТО УПРАВЛЕНИЕ 
Някои от правилата на Сарбейнс-Оксли за шефове и директори може да се окажат прекалено тромави или задължаващи: да се изисква от главните изпълнителни и финансови директори да подписват корпоративните отчети е хубав театър, но едва ли ще помогне много на инвеститорите. По-полезната идея е да се затегнат контролът и отчетността на самите шефове. А най-добре е американските компании да приемат общата европейска практика на разделяне на длъжностите председател и главен изпълнителен директор, с което се въвежда контролен механизъм в самото сърце на тяхната система на корпоративно управление. 
 
ДОБРИТЕ СТРАНИ НА ПАЗАРНАТА ДИСЦИПЛИНА 
Има, разбира се, и втори отговор на въпроса дали инвеститорите сега са по-защитени. И той е, че може и да са, но благодарение на една сила, по-мощна от всякакви правила и разпоредби: самозадействащата се дисциплина на пазара. Шефовете винаги ще бъдат алчни, одиторите винаги ще правят грешки, а управителните съвети винаги ще имат пропуски. Обстановката, създала се след Еnron, направи тези грешки по-малко вероятни поне засега. Одиторите стават по-усърдни, а таксите им се повишават. Общественият гняв срещу възнагражденията на шефовете доведе до промени: General Еlectric например иска от бившия си шеф Джак Уелч да си плаща за придобивките, които се бе съгласил да му бъдат осигурени безвъзмездно. А тази седмица бордът на директорите на GlaxoSmithКline отхвърли плановете за голямо увеличение на възнаграждението на главния си изпълнителен директор. Нищо от досега изброеното не гарантира, че инвеститорите вече могат да си отдъхнат. Спукването на балона на фондовия пазар показа, че стремежът им към безопасни вложения с двуцифрена възвръщаемост е бил илюзорен, а болестта Еnronitis показа, че няма алтернатива на постоянния контрол и поставянето на въпроси. 
И в края на краищата, ако инвеститорите са готови да сложат край на неверието си, когато пред тях се изправят фирми с раздути цифри и невероятни бизнеспланове, никакви закони не може да ги спасят. За благоразумните инвеститори цената на пазара трябва да е вечната бдителност. 
