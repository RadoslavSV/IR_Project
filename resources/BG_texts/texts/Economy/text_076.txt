НАТУРАЛНОТО СТОПАНСТВО - ОСНОВНА ЗАЕТОСТ И СТРАТЕГИЯ ЗА СПРАВЯНЕ С КРИЗАТА*  

 
 ПУБЛИКУВАМЕ ДАННИТЕ ОТ НАЦИОНАЛНО ПРЕДСТАВИТЕЛНО ИЗСЛЕДВАНЕ НА НАСЕЛЕНИЕТО НА ВИТОША РИСЪРЧ, ОБХВАЩАЩО 1079 РЕСПОНДЕНТИ НА ВЪЗРАСТ НАД 18 Г. ПОЛЕВАТА РАБОТА Е ИЗВЪРШЕНА ОТ 28 СЕПТЕМВРИ ДО 14 ОКТОМВРИ 2002 Г. 
Основната цел на проекта е да постави началото на систематичен мониторинг на размера и динамиката на "скритата" икономика в България /МСИ/. 
 
ТРУДОВОПРАВНИ ВЗАИМООТНОШЕНИЯ 
 
ТРУДОВА ЗАЕТОСТ 
Един от основните измерители на сивата икономика е ангажираността на населението с нерегистрирани трудови дейности. Те често се възприемат като маловажни, но обхващат значителна част от активното население и носят немалки приходи. За България, характерна със застаряващо население и нисък жизнен стандарт при високи данъчни ставки за пенсионно и социално осигуряване, преминаването към сивия сектор има силна икономическа мотивация. 
Като се има предвид, че в трудоспособна възраст са 50.5% от хората, а официално регистрираната безработица е 17.3%, не е учудващо, че само 36.7% от запитаните са посочили, че са се занимавали с основна трудова дейност срещу заплащане през последния месец. Тъй като останалите видове трудова заетост почти не се отчитат официално, това означава, че значителна част от икономическата активност на българите е в сивия сектор. 
Неотчетената икономическа активност в повечето случаи не означава незаконна дейност. Тя включва и неподлежаща на регистриране дейност, за която не се плащат налози, но е разрешена от закона. По-важното е, че тя създава значителни количества национален продукт. За определени категории, например живеещите в селата и малките градове до 20 000 жители, делът на заетите с домашно стопанство или дейности, които не се заплащат, надвишава 3/4 от активното население. 
Домашното производство /в повечето случаи не се регистрира/ от допълнителна трудова дейност се е превърнало в основен поминък за много хора. Над 1/3 от респондентите посочват, че над 50% от храната на домакинството им през 2002 г. е била лична продукция, а в селата и малките градове делът на така отговорилите надхвърля 50%. 
Част от хората допълват доходите си чрез допълнителен труд и услуги срещу заплащане - 8.2%. Дяловете на посочилите допълнителна трудова дейност и услуги срещу заплащане - съответно 2.8 и 5.4% - изглеждат ниски. Но нерегистрирането на тези дейности се възприема като незаконно укриване на доходи. Може да се предположи, че реалният дял на ангажираните с подобни дейности е по-висок. 
 
СКЛЮЧЕНИ ДОГОВОРИ С РАБОТОДАТЕЛЯ 
Уреждането на трудовоправните отношения с официален договор е важен показател за дела на сивата икономика. Наличието на трудови договори дава представа както за дела на хората, които не са социално осигурени или имат занижени социални осигуровки, така и за укриваните обороти на фирмите. Данните показват значителна разлика при заетите с основна и допълнителна трудова дейност. При основната трудова дейност делът на сключените писмени договори е 2 пъти по-голям, отколкото при допълнителната. 
 
ДОГОВОРИ СЪС "СКРИТИ КЛАУЗИ" 
Потвърждава се хипотезата, че при подобен род изследвания с деликатни и "неудобни" въпроси получените данни би следвало да се приемат като занижени спрямо реалните. На директния въпрос, дали имат писмен договор с работодателя, при когото основно работят, едва 6% отговарят, че нямат, а 12.2% признават, че работят по договор със "скрити клаузи", т. е. получават по-високо от посоченото възнаграждение. Когато въпросът е зададен по "заобиколен" начин, например върху каква сума се внасят социалните им осигуровки, делът на посочилите, че тя е по-малка от реалното им възнаграждение, значително нараства - 28%. 
Едва 8.4% от ангажираните с допълнителна дейност имат трудови договори. Останалите работят по граждански договори за определен период или за свършена работа. 
 
СОЦИАЛНИ И ЗДРАВНИ ОСИГУРОВКИ 
Разликата между основната и допълнителната заетост е още по-фрапираща при изплащането на осигуровки. При основната трудова дейност едва 10.6% заявяват, че не им се внасят социални осигуровки, а 6.6% - здравни, при допълнителната над 3/4 признават, че не се осигуряват социално и здравно. 
 
СКРИТИ ОБОРОТИ 
 
ИЗДАВАНЕ НА ДАНЪЧНИ ДОКУМЕНТИ ЗА ПОКУПКИ 
Ежедневно проявление на "скритата" икономика е неиздаването на данъчни документи - касови бележки и фактури - за закупени стоки и ползвани услуги. Укриването на обороти по този начин е много по-изразено при услугите, отколкото при търговията. 
Съществена е разликата между стоките за дълготрайна и за ежедневна употреба. При първите най-рядко се издават данъчни документи при автомобилите, клетъчните телефони, обзавеждането и стереосистемите. Всеки четвърти през последните 2 г. не е получил документ за покупката на автомобил, а двама от десет - за мобилен телефон. Дяловете на неполучилите документи за останалите стоки са по-ниски, а за продукти като телевизор, пералня и прахосмукачка всички закупили са получили документ. Обяснението е, че много от колите и мобилните телефони се купуват на старо, а при другите покупки преобладават новите уреди от магазин. 
При стоките за ежедневно ползване неиздаването на касови бележки е твърде разпространено, особено за алкохол и цигари, козметични и санитарни материали. За храни, облекло и обувки, книги и учебници по-често се издава документ, но и при тях едва 1/3 посочват, че са получили касова бележка във всички случаи. Делът на неполучилите касови бележки за алкохол и цигари е особено висок - 22%. Тъй като това са акцизни стоки, загубите на държавата са твърде значими. 
 
ИЗДАВАНЕ НА ДАНЪЧНИ ДОКУМЕНТИ ЗА ИЗВЪРШЕНИ УСЛУГИ 
Неиздаването на документи при услугите е още по-силно изразено. Средният дял на неполучилите касови бележки тук е 68.4%. Над 2/3 от потребителите на професионални услуги и на ремонт на стоки не са получили документ, а при услуги като поправка и ремонт на жилища/сгради и фризьорски и шивашки услуги, този дял достига съответно 87.1 и 84.3%. 
Това показва, че важен сектор от икономиката е почти изцяло "сив". Нито неговите обороти, нито заетите в него се "улавят" и регистрират от официалната статистика. 
 
ПРЕРАЗПРЕДЕЛЕНИЕ 
 
ЧЕСТОТА НА ПЛАЩАНЕ НА ДАНЪЦИ И ТАКСИ 
В търговията и услугите неиздаването на документи е честа практика, която облагодетелства търговците и се възприема "в реда на нещата" от потребителите. При плащането на данъци и сметки субективната нагласа е противоположна. Над 90% от хората се стремят винаги да плащат задълженията си, независимо че за над 2/3 това води до лишения. За "сивотата" в този сектор причините трябва да се търсят не в желанието за укриване на данъци, а в обективната тежест на данъчното бреме и ниския жизнен стандарт. 
 
НЕПЛАТЕНИ СПРЯМО ПЛАТЕНИ ДАНЪЦИ 
Декларираната нагласа за коректно издължаване се потвърждава и от дела на платените данъци за м. г. - 90% отговарят, че са платили изцяло данъка си върху доходите, недвижимото и движимото имущество. 
 
СПЕСТЯВАНИЯ 
Макар и косвен измерител, размерът на спестяванията на населението и неговото движение дава информация за жизненото равнище и икономическите условия, в които съществува "скритата" икономика. Според събраните данни движението на спестяванията е низходящо. Размерът на спестяванията не се е променил спрямо предходната година за всяко второ домакинство. При трима от десет спестяванията са се стопили, а при 8.4% са намалели. Делът на хората с увеличени спестявания е в рамките на статистическата грешка. 
 
НАТУРАЛНО СТОПАНСТВО 
За над 1/3 от българите натуралното стопанство остава един от основните типове трудова заетост. Тези дейности имат основно две цели - прехрана за голям част от домакинствата; допълнителен доход за семейните бюджети. 
Личното стопанство е алтернативен източник на заетост. Почти всеки четвърти, който заявява, че работи в личното си стопанство, е зает и с основна трудова дейност. 
Работата в личното стопанство по същество е активна стратегия за справяне с кризата основно в малките градове и населените места от селски тип. Над 80% от деклариралите такива дейности живеят в малки градове и селски райони, едва 1.4% - в София, а по-малко от 20% - в големите градове. На този етап натуралното производство и потребление едва ли може да носи негативен смисъл. То донякъде "ощетява" производителите и вносителите на храни, но пък е активна стратегия, а често е единствена възможност на хората в малките и слабо развитите райони за справяне с кризата. 
Проектът предвижда серия представителни изследвания на пълнолетното население и бизнессектора с периодичност 3 месеца. Това ще позволи да бъде следена динамиката на проблема и да бъде събрана надеждна информация за различията в нагласите на населението и бизнеса към проявите и причините за разпространението на "скритата" икономика. Годишен доклад ще представя обобщените резултати. 
На базата на получените от пилотното изследване данни е разработена система от синтетични индикатори за различните аспекти на "скритата" икономика, позволяваща да се следи динамиката й. Индексите са основен продукт на МСИ, който социологическа агенция Витоша рисърч започна през 2002 г. Те се актуализират на всеки 3 месеца, приемат стойности от 0 до 10. Индексите, чиято стойност клони към 0, са индикатор за ниско ниво на скрита икономика. 
Индексите са групирани в следните категории: 
 
НЕОТЧЕТЕНА ИКОНОМИЧЕСКА ДЕЙНОСТ: 
- Заетост 
- Скрити обороти. 
 
НАТУРАЛНА ИКОНОМИКА И ДОМАШНО СТОПАНСТВО: 
- Заетост 
- Доходи 
 
Направените изводи не трябва да се абсолютизират. Те дават приблизителна представа най-вече за структурата на сивия сектор и значимостта на отделните страни на проблема. 
Измененията в структурата на "скритата" икономика позволяват да се правят изводи за причините за намаляването или увеличаването й. На тази база биха могли да се дадат препоръки, засягащи отражението на цялостната политика на управляващите, на конкретни политически решения, върху икономическата активност и субективните нагласи на хората. 
 
Агенция Витоша рисърч възниква като резултат от развитието на социологическата програма на Центъра за изследване на демокрацията, започнала своята дейност през 1989 г. Витоша рисърч е специализирана в изследвания на корупцията и престъпността, социалната политика, икономическото, политическото и електоралното поведение, приватизацията, ценностните ориентации и нагласи, проучването на общественото мнение, оценката на аудиторията на медиите, маркетингови и рекламни изследвания и др. 
 
*Публикуваме текста със съкращения 

