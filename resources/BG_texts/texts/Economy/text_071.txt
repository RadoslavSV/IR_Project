НЯМА РИСК ОТ ДЕФЛАЦИЯ, ИКОНОМИКАТА НА САЩ ВЪРВИ ПО НАЧЕРТАНИЯ ПЪТ  

 
 
ФЕДЕРАЛНИЯТ резерв не изненада пазарите с промяна на лихвите по финансирането с федерални фондове. След анонимното гласуване цената на кредита остава на 40-годишно дъно от 1.25% с всичките си плюсове и минуси. За играчите на фондовите борси решението на Фед внесе успокоение - котировките на Уолстрийт, които преди оповестяването му отчитаха спад, смениха посоката си и водещите щатски индекси приключиха търговията с повишение. 
 
КРАТКИЯТ КОМЕНТАР ОТ ЦЕНТРАЛНАТА БАНКА ВДЪХНА ДОВЕРИЕ, ЧЕ НЯМА НУЖДА ОТ НОВО НАМАЛЕНИЕ НА ЛИХВИТЕ В БЛИЗКО ВРЕМЕ 
Въпреки това остават някои сериозни притеснения не само за американската, но и за световната икономика - премията в цената на петрола и останалите геополитически рискове продължават да притискат надолу бизнеса в намеренията му да наема нови работници или да прави нови инвестиции. Рецесионните симптоми остават, но пък FОМС смята, че след отпадането на тези рискове монетарната политика заедно с ръста на производителността ще подобрят икономическия климат в САЩ. Такова е и мнението на повечето анализатори. Грийнспан и останалите банкери смятат, че не е нарушен балансът между стабилността на цените и икономическия ръст в настоящия момент. Това са двете дългосрочни цели, поставени от Фед и засега изпълнявани успешно. Членовете на FОМС смятат, че американската икономика се движи по предначертания си път и макар и трудно, се възстановява. Следващото заседание на комитета ще се проведе на 18 март. 
За наблюдателите на процесите в икономиката на САЩ Федералният резерв вече е изчерпал възможностите си за намеса чрез промяна на лихвените нива. Естествено централната банка може да се намеси в извънредна ситуация. За шок в икономиката обаче не се смятат настоящият спад на борсите и растящите цени на петрола заради Ирак. Война в Персийския залив също няма да принуди Фед да променя монетарната си политика, освен ако не стане рязък обрат в негативна за САЩ посока. Трябва да се признае на Грийнспан и колеги, че заложиха на агресивната политика. Ниските лихви обаче са предпоставка за дефлация в страната - спад на цените в опит компаниите да разкарат складовите си наличности и да разширят пазарите си. Ако икономиката влезе в дефлационната спирала, Фед има всички инструменти, за да обърне тенденцията. 
 
ИНЖЕКТИРАНЕТО НА ЗНАЧИТЕЛНО КОЛИЧЕСТВО ПАРИ ВЕДНАГА ОБРЪЩА ДЕФЛАЦИЯТА, КАЗА ПРЕДИ МЕСЕЦИ БЕН БЕРНАНКЕ, ЕДИН ОТ УПРАВИТЕЛИТЕ НА ФЕД 
Дано да е прав, защото опасността е сериозна - инфлацията през миналата година е с най-ниски темпове от 1965 г. насам. Централната банка има няколко инструмента за влияние освен инжектирането на пари в банковата система - покупката на държавни облигации или продажбата на долари, макар че именно бивши управители на банки от Федералния резерв изразяват съмнения за тяхната ефективност. Покупката на бондове ще доведе до намаляване на дългосрочната лихва в страната, което е добра новина за всички компании, решили да прибягнат до заеми. Това би облекчило и обслужването на корпоративните дългове, намалявайки рисковете от фалити и увеличавайки паричната наличност на компаниите. 
 
ДЕФЛАЦИЯТА ОБАЧЕ НЕ Е ОБИЧАЙНАТА СИТУАЦИЯ ЗА ИКОНОМИКАТА, ЗАЩОТО ЩЕ ПАДАТ И ЦЕНИТЕ НА АКТИВИТЕ 
Растящото съотношение дълг/капитал пък ще увеличи страховете от фалити и заемодателите ще качат лихвите. Коя от двете противоположности ще надделее, е трудно да се каже. Затова Фед може да прибегне до продажби на долари, за да обезцени щатската валута и да оскъпи вноса - решение с негативи за инвеститорите от чужбина, които ще загубят от валутните курсове. Каквото и да прави Фед, борбата с дефлацията никак няма да е лесна и безболезнена.
