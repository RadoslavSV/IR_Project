ВЛАСТТА ПОДГОТВЯ ПОЛИТИЧЕСКИ БЕЗБОЛЕЗНЕН СЦЕНАРИЙ С ПРЕКРАТЯВАНЕ НА ПРОЦЕДУРАТА И ПРЕСТРУКТУРИРАНЕ НА ХОЛДИНГА 

ЕКИП НА В. ПАРИ  


 
 
ПИСМАТА, с които Агенцията за приватизация покани двамата кандидати Тobacco Нolding и Росбулгартабак да потвърдят валидността на офертите, имат само процедурна стойност, но не представляват индивидуални административни актове. Това поясняват от ведомството на Апостол Апостолов. Според експертите това означава, че агенцията не указва директно и предварително кои кандидати ще бъдат допуснати в информационната зала, за да готвят своя пълен правен и финансов анализ на тютюневия холдинг. Залата ще бъде готова в края на месеца, когато привърши работата си консултантът по сделката Кредитанщалт. 
Вариант ТСР да продължат участието си все пак не е изключен, смятат в АП. Подобен коментар направиха вицепремиерът Николай Василев и председателят на икономическата комисия Валери Димитров. 
Ако Deutsche Вank АG реши да участва в процедура за подобряване на офертите, каквато АП ще предприеме, то тя първо трябва да уведоми агенцията - нещо, което досега не е сторено. След това АП трябва да препрати въпросното искане с обосновка до ВАС. Чак след като съдът прецени дали е допустимо участието на кандидата, той може да бъде поканен. 
Пред в. ПАРИ вицепрезидентът на групата за специални инвестиционни проекти на банката Доминик Редфърн също не потвърди, че това е възможно да стане. Според него управляващите и парламентът са институциите, които трябва да вземат решение по казуса, докато АП изпълнява решението на съда, защото е длъжна да го направи. 
Тobacco Сapital Рartners още очаква официалното съобщение на Агенцията за приватизация, за да е в състояние да направи коментар. Все пак можем да кажем, че решението на АП да не покани ТСР да потвърди офертата си се основава на нейната интерпретация на решението на ВАС, коментира пред в. ПАРИ Ева Хьофелман, шеф на пресофиса на Deutsche Вank в Лондон. 
Адвокатите от кантора Джингов, Гугински, Кючуков и Величков и вчера отказаха каквито и да било коментари по случая. 
 
ОТ ИЗПЪЛНИТЕЛНАТА ВЛАСТ 
 
НИКОЛАЙ ВАСИЛЕВ, МИНИСТЪР НА ИКОНОМИКАТА: 
 
НИЩО НЕ Е ПРЕДРЕШЕНО 
РЕШЕНИЕТО на Агенцията за приватизация да изпрати писма за потвърждаване на легитимността на офертите до двама от тримата кандидат-купувачи за Булгартабак холдинг /Табако холдинг и Росбулгартабак/, не означава, че е предрешено кой ще е купувачът. Това, което направи АП, е в изпълнение на указанията на 5-членен състав на ВАС. Става дума за едно писмо, а изпращането на писма е част от нормалната комуникация между АП и купувачите. Въпросът не e приключен и ще има развитие. Това, че са изпратени писма, не означава, че някой автоматично е отхвърлен. 
Според ТСР нещата вече били извън техния контрол, защото Deutsche Вank-Лондон е изкупила акциите на Партньорите и решенията се взимали там 
От Тobacco Нolding вчера потвърдиха пред в. ПАРИ, че ако АП покани ТСР да продължи участието си, след като е дисквалифициран от съда играч, ще сезират прокуратурата. 
Чисто юридически съдът е констатирал 6 по-големи нарушения, по силата на които ТСР не може да продължат участието си в процедурата и следва да бъдат декласирани, коментира пред в. ПАРИ юрист от ВАС. 
Според него конфликтът на интереси не е заличен след изкупуването на акциите на ТСР от Deutsche Вank АG. Той няма как да отпадне, защото в миналото са се случили неща, които не може да бъдат заличени със задна дата. 
Един от тях е фактът, че адвокатите от кантора Джингов и сие са изготвили правния анализ на дружеството, а чл. 24 от Закона за приватизация и следприватизационен контрол забранява участието им дори и след изкупуването на акциите. Според юриста от ВАС спорно е дали ТСР може да бъдат поканени без потвърдена оферта в информационната зала за изготвянето на свой дю дилиджънс. При това положение всяка засегната страна би реагирала с нова жалба, освен това по същата логика и декласираният преди време Метатабак би могъл да прати писмо в АП с желание да подобри офертата си, като приложи съответен нов документ за финансово обезпечение на средствата, смята той. 
Идната седмица натоварените от НДСВ министри Василев, Велчев и Петров ще излязат с варианта "нов закон", който може да прекрати досегашната процедура за Булгартабак и да я започне отначало след преструктуриране на холдинга, съобщи за в. ПАРИ източник от икономическото ведомство. Това бил най-безболезненият вариант, който бил и най-изгоден за властта. Почти сигурно е, че парламентът няма да се ангажира да избере предпочетения от юпитата купувач в лицето на Deutsche Вank. Подобни ходове биха обезсмислили работата ни в продължение на девет месеца по казуса Булгартабак, възнегодуваха от АП. 
Според юристи случаят става силно атакуем пред КС, защото кабинетът няма право нито да отменя решение на АП за това, кои кандидати трябва да продължат в надпреварата, нито да го предлага на парламента за решение. Освен това голяма част от жълтите депутати също били на мнение, че няма да подкрепят подобен законопроект. 
 
ОТ ПАРЛАМЕНТА 
 
ВАЛЕРИ ДИМИТРОВ, ДЕПУТАТ ОТ НДСВ И ПРЕДСЕДАТЕЛ НА КОМИСИЯТА ПО ИКОНОМИЧЕСКА ПОЛИТИКА В НС: 
 
DЕUТSСНЕ ВАNК МОЖЕ ДА УЧАСТВА 
НЕ Е вярно, че Тobacco Сapiatal Рartners /ТСР/ е отстранен от процедурата за приватизация на Булгартабак холдинг. Фирмата не е получила писмо от Агенцията за приватизация /АП/, но агенцията каза ясно, че няма акт за отстраняване на ТСР. АП трябва да изпълни разпорежданията и указанията на съда, където е казано, че има конфликт на интереси по отношение на съдружниците в ТСР и липса на ясно мандатно отношение с Deutsche Вank. Конфликтът е само по отношение на 4-те физически лица в ТСР, но след като Deutsche Вank закупи ТСР, няма пречка процедурата да бъде довършена, защото е отстранен конфликтът на интереси, както и другият недостатък - липсата на ясен мандат. Тримата министри от икономическия екип трябваше да подготвят документи относно бъдещето на сделките за Булгартабак холдинг и БТК, но все още нямаме документи от тях в комисията по икономическа политика. 
 
ЮНАЛ ТАСИМ, ДЕПУТАТ ОТ ДПС И ЗАМ.-ПРЕДСЕДАТЕЛ НА КОМИСИЯТА ПО ИКОНОМИЧЕСКА ПОЛИТИКА: 
 
УВАЖЕНИ СА ПРЕТЕНЦИИТЕ НА СЪДА 
БИ БИЛО много добре в процедурата за приватизация на Булгартабак холдинг да има и трети участник в лицето на Deutsche Вank. След като банката изкупи акциите на кандидата Тоbacco Сapiatal Рartners, според мен като икономист банката може да участва в продажбата. Трябва да предяви тази претенция, но досега не го е направила. Навлизаме в нов цикъл от процедурата, в който кандидатите трябва да потвърдят офертите си. Но когато Deutsche Вank не е потвърдила участието си, какво може да направи агенцията. Според мен АП трябва да изпрати ново писмо до Deutsche Вank. Смятам, че Deutsche Вank може да участва като банка, а не като Тоbacco Сapital Рartners. Не смятам, че е възможно ново политическо решение за Булгартабак холдинг, защото парламентът вече си каза думата чрез закона за приватизация и стратегията за продажба на дружеството. Но ако това напрежение между институциите продължава, парламентът може да вземе по-крайна мярка, като се стигне до отделен закон. Аз лично не вярвам в това. 
 
ОТ ЛОНДОН 
 
ЕВА ХЬОФЕЛМАН, РЪКОВОДИТЕЛ НА ПРЕСОФИСА НА DЕUТSСНЕ ВАNК В ЛОНДОН: 
 
БЪЛГАРСКИТЕ ИНСТИТУЦИИ ТРЯБВА ДА НАМЕРЯТ РЕШЕНИЕ 
ПРЕДИ всичко Тobacco Сapital Рartners очаква официалното съобщение на Агенцията за приватизация, за да е в състояние да направи подробен коментар. Все пак можем да кажем, че решението на АП да не покани ТСР да потвърди офертата си се основава на нейната интерпретация на решението на ВАС. На основата на тази интерпретация ние разбираме, че АП е трябвало да изпълни съдебното решение по този начин. ТСР очаква българските институции да осигурят пътя към разрешаването на проблема. Засега не мога да коментирам към кои институции ще се обърнем. Не очаквам да сме в състояние да го направим в следващите дни. 
 
ОТ РЕЙТИНГОВИТЕ АГЕНЦИИ FIТСН: 
 
МОЖЕ ДА ИМА ПОВЕЧЕ ГУБЕЩИ 
ВСЯКО забавяне на приватизацията на Булгартабак и БТК ще създаде повече губещи, отколкото печеливши, обяви вчера международната рейтингова агенция Fitch Ratings. Тя е изготвила нова прогноза за развитието на приватизационния процес в България и възможностите пред пазара на корпоративни облигации. 
Вярваме, че правителството е решено да финализира продажбите на държавните монополи в цигарения и телекомуникационния сектор колкото е възможно по-бързо. Какъвто и компромис да е необходим за приключването на сделките през 2003 г., той ще помогне да стартират инвестиционните програми в двете компании, твърди Fitch. Според агенцията в случая с Булгартабак правителството на Симеон Сакскобургготски е подценило силата на опозицията и на частните икономически интереси, излезли на повърхността още в началото на процедурата. Не е ясно как ще се намери изход от зациклилата продажба на тютюневия холдинг предвид претенциите на руското правителство за собственост върху ключови цигарени фабрики у нас и враждебните отношения между българските приватизационни власти и три от неуспелите руски кандидат-купувачи, твърди Fitch. 
 

