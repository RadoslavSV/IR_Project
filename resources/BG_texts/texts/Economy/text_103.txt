ЦЕНИТЕ НА ЧЕРВЕНИЯ МЕТАЛ УВЕРЕНО ВЪРВЯТ НАГОРЕ  


ИЗЛИШЪКЪТ на пазара на рафинирана мед през миналата година започна да се топи с бързи темпове, показва равносметката на анализаторите. През първите 10 месеца той е спаднал до 6000 т спрямо 431 хил. т за същия период на 2001 г., твърди Международната група за изучаване на медта /IСSG/. Събраните от нея предварителни данни показват, че само през октомври е имало дефицит в размер на 62 хил. т. Тогава вносът и потреблението в Китай са се понижили, но спадът е бил компенсиран от увеличената консумация на червения метал в Европа. 
 
Потреблението на мед в света през януари - октомври 2002 г. е нараснало с 1.9%, докато общото производство се е понижило с 1.4%. В края на декември запасите в складовете на Лондонската борса за метали са намалели с 14 229 т спрямо края на 2001 г. до 1.293 млн. т. В началото на 2002 г. те превишиха 1.3 млн. т и оказаха силен натиск върху световните цени през първата половина на годината. 
Според експертен анализ на Ройтерс през четвъртото тримесечие производството на рафинирана мед и на метал от топилните заводи съществено спадна. Като резултат 
 
ПРОДУКЦИЯТА НА РАФИНИРАН МЕТАЛ ПРЕЗ ЦЯЛАТА 2003 Г. ОТЧЕТЕ РАСТЕЖ ОТ 3.8% 
вместо очакваните по-рано 6.7% до 16.907 млн. т. В същото време производството от топилните пещи се понижи с 1.8% до 13.128 млн. т спрямо 13.368 млн. т в края на септември. 
 
НАЙ-ГОЛЯМ СПАД БЕ РЕГИСТРИРАН В ИЗТОЧНА ЕВРОПА СЪС 7.71% 
В Северна Америка топилните произведоха със 7.62% по-малко мед. Експертите смятат, че продукцията в Източна Европа през 2002-2003 г. ще се понижи с общо 8%, тъй като руският завод в Кировград продължава да произвежда под капацитета си от 180 хил. т. 
Очертаващият се баланс оказа 
 
ПОДКРЕПА НА ЦЕНИТЕ 
През декември те се повишиха до средно 1595.7 USD/т в сравнение с 1582.3 USD/т през декември 2001 г. Възходящата тенденция продължи с високи темпове и в началото на тази година, когато котировките достигнаха близо двегодишен максимум при 1758-1763 USD/т. Допълнителна подкрепа на цените оказа 
 
ЖЕЛАНИЕТО НА ИНВЕСТИЦИОННИТЕ ФОНДОВЕ ДА ЗАЩИТЯТ АКТИВИТЕ СИ 
с вложения в стоки вместо в обезценяващите се долар и ценни книжа. 
Търговците са обнадеждени, че и през тази година благодарение на икономическото оживление в света потреблението на мед /един от най-широко използваните метали в строителството, автомобилната, електронната и енергийната промишленост/ ще продължи да расте с високи темпове, изпреварвайки темпа на растеж на производството. 
Чили, водещият производител на мед, който държи 40% от световните запаси, прогнозира неотдавна, че цената на червения метал ще се покачи леко през 2003 г. и ще достигне 74-78 СТS/лб. През миналата година котировките се движеха в диапазона 65-76 СТS/лб. Страната очаква драстично да се увеличат местните добиви през тази година поради разширението на най-голямата мина в света - Еscondida, и намеренията на Сodelco да повиши капацитета на мината Тeniente. Чилийското правителство очевидно се надява, че положителните тенденции през последните месеци ще накарат собственикът на Еscondida ВНР Вilliton да отмени решението за замразяване на разширението на мината. През 2002 г. австралийският концерн понижи съществено добивите си в Чили в рамките на споразумението между водещите производители да ограничат предлагането на мед. 
Държавната агенция Сochilco очаква чилийският добив през 2003 г. да скочи с 10% до 5.032 млн. т спрямо произведените през 2002 г. 4.565 млн. т. Шефът на агенцията Картагена, който оглавява и IСSG, обяви, че най-новите анализи на групата сочат, че през 2003 г. 
 
СВЕТОВНОТО ПРОИЗВОДСТВО ЩЕ СЕ УВЕЛИЧИ С 2.6% 
до 15.067 млн. т, докато потреблението ще се повиши с 3.7%. 
Оптимизмът на пазарните наблюдатели обаче очевидно не се споделя от някои от големите производители. В края на януари финландската групировка Оutokumpu обяви, че 
 
ЩЕ СЪКРАТИ 260 РАБОТНИ МЕСТА 
или 13% от персонала си в европейското си звено с цел да повиши рентабилността на продукцията на фона на вялото търсене. 
Потреблението от основните ни потребители от строителството и производството на електрически и електронни уреди в Европа намаля, отчете компанията в свое официално изявление. Експортът извън Стария континент също се понижи и затова преминаваме към 
 
ПРОГРАМА НА ИКОНОМИИ В РАЗМЕР НА 10 МЛН. ЕUR ПРЕЗ 2003 Г. И 20 МЛН. ЕUR ПРЕЗ 2004 Г. 
се казва още в съобщението. Компанията обаче е оптимистично настроена към сектора на цинка, тъй като ще инвестира 88 млн. ЕUR за разширяване на капацитета на завода Оdda в Норвегия и ще продължи да повишава добивите в си ирландска мина Тara. 
