Най-голям инвеститорски интерес към металургичните комбинати Огромният успех на Българския инвестиционен форум предопредели решението на правителството да го превърне в ежегодно събитие с по-широко представителство от цяла Югоизточна Европа. Ще бъде създадена независима институция, която да организира следващите форуми, заяви вицепремиерът Александър Божков. 
Оловно-цинковият комплекс в Кърджали държи първенството с 8-те чужди фирми, проявили интерес като купувачи, консултанти 
или финансиращи банки по време на тридневния форум. След него в класацията са КЦМ Пловдив и Асарел Медет. 
Постоянен остава интересът към Нефтохим и Фармахим холдинг, но този път заявените намерения и въпроси бяха изключително конкретни, свързани с инсталации, доставчици, консуматори и възможности за изграждане на собствена дистрибуторска мрежа, търговската марка и рагистрацията на българските лекарства в чужбина, съобщи вицепремиерът. Той обаче не пожела да назове имената на конкретните чуждестранни компании. 
Оферти се очакват и за предприятията от строителната промишленост Бентонит, Калцит, Каолин. За тях инвеститорите са заявили намерения и възможностите за концесиониране. 
Две фирми ще наддават за циментовия завод Вулкан. Липсва обаче сериозен интерес към туристическите ни обекти, констатира Божков. Вероятно причината е, че инвеститорите са разбрали, че бърза печалба е невъзможна, има нужда от големи инвестиции. Според него обаче това дава шанс на българските купувачи да се възползат от ситуацията. 
Чужди инвеститори са готови да вложат капитали в двете фирми Българска роза в Пловдив и Карлово и в обработването на розовите масиви в региона. Други компании са заявили намерения към лозовите насаждения. 
Израелска фирма е представила проекти за инвестиране и ползването под аренда на огромни земеделски площи. 
Гърция и Турция са страните с най-голямо присъствие на форума и са представени от изключително сериозни компании, заяви Божков. След тях са Великобритания, Австрия и Германия. Въпреки огромното разстояние, има и значително американско участие. Наред с постоянния интерес на Холандия и Белгия, на този форум сериозни инвестиционни намерения са заявили италиански фирми в областта на леката промишленост.
