РУСИЯ е на 9-о място по чуждестранни инвестиции у нас за периода от 1992 до септември 2002 г. по данни на Агенцията за чуждестранни инвестиции. Вложените през този период средства в икономиката ни възлизат общо на 205.9 млн. USD. Прави впечатление, че през последните години инвестициите на федерацията в родния бизнес намаляват драстично. През 1999 г. те са 104 млн. USD, а през 2000 г. се понижават до 50.8 млн. USD. Това низходящо движение продължава и през 2001 г., когато руските инвестиции у нас са едва 500 хил. USD, а до септември 2002 г. обемът е едва 300 хил. USD. 
По данни на Министерството на икономиката за 9-те месеца на 2002 г. стокообменът ни с Русия възлиза на 907.2 млн. USD, което е спад от 23% в сравнение със същия период на 2001 г. Износът ни за Русия възлиза на 64.9 млн. USD, което е спад от 24%. Вносът от Русия за разглеждания период е в размер на 842 млн. USD, което е с 23% по-малко от същия период за 2001 г. Външнотърговското ни салдо зависи от стойността на внесените горива от федерацията. В структурата на нашия износ за тази държава преобладават продукти от химическата промишленост, фармацевтичната и козметичната индустрия. Изнасяме и медикаменти. През 1999 г. продуктите от химическата индустрия, козметиката и фармацията са заели 32% от общия износ. През 2000 г. техният дял достига 46, а за м. г. възлиза на 39%. България изнася и селскостопански стоки и продукти от хранително-вкусовата промишленост като тютюн, сладкарски и хлебни изделия, вина и консерви. Делът на машините във вноса на Русия у нас се увеличава, като през 1999 г. е бил 19% от общия импорт, през 2000 г. достига 22.3%, а през 2001 е в размер на 28%. Федерацията внася у нас кари, котли за централно отопление. Около 90% от вноса формират минералните ресурси като нефт и въглища. Едва 1% е делът на автомобилите от Русия и на части за тях. 
 
СПОРЕД ЕЛЕКТРОННИЯ ИКОНОМИЧЕСКИ ПОРТАЛ ХУУВЪРС ТЪРГОВСКИЯТ ОБОРОТ МЕЖДУ БЪЛГАРИЯ И РУСИЯ Е В РАЗМЕР НА 966.3 МЛН. USD ЗА ПЕРИОДА ЯНУАРИ-ОКТОМВРИ 2002 Г. ИЗДАНИЕТО ЦИТИРА ДОКЛАД НА МИНИСТЕРСТВОТО НА ИКОНОМИКАТА НА РУСИЯ В НАВЕЧЕРИЕТО НА ПОСЕЩЕНИЕТО НА БЪЛГАРСКИЯ ПРЕЗИДЕНТ ГЕОРГИ ПЪРВАНОВ В МОСКВА. РУСКИЯТ ЕКСПОРТ ЗА БЪЛГАРИЯ Е В РАЗМЕР НА 895.5 МЛН. USD, А ИМПОРТЪТ ОТ БЪЛГАРИЯ ЗА РУСИЯ Е В РАЗМЕР НА 70.8 МЛН. USD. ВЪНШНОТЪРГОВСКИЯТ ОБОРОТ НА БЪЛГАРИЯ И РУСИЯ ЗА 2001 Г. Е 1.568 МЛРД. USD, А ЗА 2000 Г. - 1.699 МЛРД. USD. 
Руският износ се състои предимно от петрол, природен газ и въглища. България изнася лекарства, парфюми, козметика, машини и опаковъчни материали. 
България загуби около 300 млн. USD заради отлива на руски туристи според експерти. Причина за това беше въвеждането на визов режим с тази държава, както и с други бивши съветски републики. По предварителни данни за 2002 г. Русия се нарежда на 6-о място у нас по брой туристи. Преди нея са Македония, Югославия, Германия, Гърция и Великобритания. Едва 99 389 руски туристи са посетили страната ни през миналата година. Това е понижение от 24.06% в сравнение с 2001 г. 

