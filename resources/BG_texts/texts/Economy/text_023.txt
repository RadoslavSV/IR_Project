С АЛЕКС БЕБОВ, СЪУПРАВИТЕЛ В БАЛКАНСКА КОНСУЛТАНТСКА КОМПАНИЯ, РАЗГОВАРЯ ВАЛЕНТИН ГЕОРГИЕВ  


 
 
 ЛАНСИРАХТЕ ИДЕЯТА СИ ЗА РЕСТРУКТУРИРАНЕ НА БУЛГАРТАБАК И БТК С КОРПОРАТИВНИ ЕВРООБЛИГАЦИИ. ЧИСТО ТЕОРЕТИЧНА ЛИ Е ТАЗИ ВЪЗМОЖНОСТ СЕГА? 
- Предвид факта, че има официална процедура за БТК от 1997, а за Булгартабак от 1999 г. това, което ще коментирам, е валидно в много къс срок - един-два месеца, и няма финализиране на приватизационните процедури, т. е. ако не се приключат сделките. Идеята за комбинация на management consultant и корпоративна еврооблигация е нещо, което споделях с доста клиенти и съм виждал на доста места. Става дума за момент, когато или цените започват да падат достатъчно много, или когато нещо се предлага достатъчно дълго време. Случвало се е неведнъж и на пазарите на развиващите се икономики. Какво се прави? На първо място - да се види дали има нужда от пари и финансиране в една компания. В случаите с Булгартабак и БТК ситуацията е сходна. Един е начинът на подход чрез продажба на акции, другият нормален подход към дадена инвестиционна програма е да се обърнете към пазарите на дълг. Има достатъчно добър апетит за дълг, идващ от България, но няма предлагане. Няколко големи клиенти на еврооблигации са питали за възможностите от корпоративни емисии на еврооблигации. Разликата между местните емисии на дълг или банково кредитиране е, че чрез еврооблигации може да се постигнат доста добри общи ресурси на финансиране. Едно от първите имена, което попадна на вниманието на инвеститорите, и то съвсем от неотдавна, е на БТК. В по-малка степен - и това на Булгартабак. И в двата случая като алтернативи на приватизация, ако тя не се финализира скоро. Това ще осигури свежи пари за компаниите, а процедурата по приватизация може да се повтори, ако има нужда например след 2-3 години, когато например западните телеком компании имат повече пари отново. Първите знаци за това определено се виждат по цените на големите телекоми, които точно изглежда, че са преминали дъното. 
 
ЩЕ КАЖЕТЕ ЛИ ИМЕНА НА ИНВЕСТИТОРИ? 
- О, не, във всички случаи имената на клиентите са конфиденциални. Става дума за големи портфейлни инвеститори на дълг. Поне една от големите инвестиционни банки в Лондон е изразила вече предварителен интерес да е lead manager /главен посредник/ по евроемисия на БТК например. И с двете компании става въпрос за корпоративни облигации на държавни компании, но без държавна гаранция, за да не се утежнява държавният дълг. 
 
ПРИ ПОЛОЖЕНИЕ ЧЕ И ДВЕТЕ КОМПАНИИ ОБАЧЕ СА В НАПРЕДНАЛА ПРИВАТИЗАЦИОННА ПРОЦЕДУРА, НЯМА ЛИ ДА ИМА ПРЕЧКИ ОТ ЮРИДИЧЕСКО ЕСТЕСТВО? 
- При всички случаи става въпрос за едното или за другото - стратегическа приватизация или корпоративна еврооблигация, съчетана с реструктуриране на самата компания. Те взаимно се изключват, а изборът трябва да се направи от правителството и Агенцията за приватизация. 
 
А КОЙ ОТ ДВАТА ВАРИАНТА СПОРЕД ВАС Е ПО-ПОДХОДЯЩ? 
- Все повече инвеститори, гледайки състоянието на потенциални купувачи, каквито са големите телеком компании, което не е розово, но се подобрява и от гледна точка на това как върви приватизацията, започват да се питат дали това не е подходящият път. Изглежда, вече е публична тайна, че и самите консорциуми за БТК набират част от парите си с банково финансиране, включително и от български банки. Това, че доста финансови играчи се интересуват да купят нещо /да купят акции/ и да го реструктурират и вероятно препродадат нещо след време, само показва, че това е достатъчно печеливша операция. Може би моментът също е дошъл за собственика, българската държава, просто да преструктурира една от компаниите с дълг, който самата компания да вземе и да препродаде, но само след време. 
Който и път да се избере, това не трябва да се отбелязва като успех или неуспех на която и да е политическа сила и правителство. В различни случаи приемаш различни решения, които понякога може да са по-успешни за самата компания. 
 
ТЕХНОЛОГИЯТА 
Трябва да се издаде еврооблигация, която за случая БТК може да е от порядъка на 150-200 млн. ЕUR. Да се наеме също management consultant. Сега моментът за това е добър, тъй като няма достатъчно работа за тях и те са готови да работят и за по-ниско заплащане /по-малки fees/. Типичните management consultants са фирми като Мackenzie, Вayne, Вoose Аlan Нamilton. Те се занимават или с организационно преструктуриране на компанията, или с операции, свързани с подобряване на маркетинга, или такива, свързани с човешките ресурси. Редом с тях може да има контракт с оператор, което може да е допълнение за реструктуриране на самата компания. Правени са различни варианти. 
 

