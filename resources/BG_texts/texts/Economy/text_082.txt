ОТРАСЪЛ -ЦВЕТНА МЕТАЛУРГИЯ 
 
КЛЮЧОВИ МОМЕНТИ: 
- Алкомет АД е единствената в България и една от най-големите на Балканския полуостров компания, специализирана в производството на изделия от алуминий и алуминиеви деформируеми сплави. 
- Произвежданите изделия са с технически и качествени показатели, съответстващи на международните стандарти АА, ЕN, DIN, продуктите се произвеждат в съответствие с изискванията на ISО 9001. 
- Алкомет АД притежава лиценз и разрешително за извършване на международни превози на товари. 
 
БОРСОВА ТЪРГОВИЯ 
Акциите на Алкомет АД се търгуват на БФБ-София от началото на борсовата търговия през 1998 г. До юли същата година цената им е почти без промяна. Драстично увеличение на котировките се наблюдава само в началото на юли, след което цената се стабилизира около 12-13 лв. за акция, но достига 18-19 лв. при търговия на по-големи пакети. От август 1998 до началото на 2000 г. котировките непрекъснато падат /до 2.11 лв. през юли 1999 г./. С известни колебания тенденцията се запазва и през 2000 г., като цената слиза до 1.50 лв. за акция. Много слаба е търговията през 2001 г. - осъществени са три сделки при нива от порядъка на 0.50-0.75 лв. за акция. През 2002 г. търговията е малко по-активна на същите цени. 
Преди придобиване на контролния пакет от страна на мажоритарния собственик компанията беше обект на наблюдение от няколко инвестиционни посредника. Търговията беше активна в диапазона от 8.00-14.00 лв. След сделката за контролния пакет цената пое надолу, а търговията намаля. Епизодични сделки сега стават в интервала 0.75-1.00 лв. През 2003 г. се очаква активиране на търговията поради регистриране на акциите на дружеството на приватизационен пазар на БФБ и евентуален интерес към тях. 

ПРИВАТИЗАЦИЯ 
Един от големите държавни пакети в пул "Пампорово" е този на Алкомет АД. Капиталът на дружеството е в размер на 4 488 482 лв. Брокерс груп АД спечели конкурса, обявен от Агенцията за приватизация, във връзка с продажбата на 253 813 броя акции на дружеството. Размерът на предлагания пакет за продажба на приватизационен пазар на БФБ-София АД срещу компенсаторни инструменти е 5.65%. Брокерс груп АД регистрира емисия на акциите на дружеството при минимална продажна цена на една пазарна партида 16.00 лв. 
През 1999 г. 75% от акциите на Алумина-Шумен са продадени от Агенцията за приватизация на консорциума между Фаф метал и Алумина инвест срещу 9 млн. USD. След приватизационната сделка този пакет е прехвърлен на новосъздаденото дружество Алуметал, в което по 50% имат Индустриален холдинг България и турската Фаф метал. След няколко години на непрекъснати скандали между тях през 2002 г. турската компания закупи дела на бившия приватизационен фонд и установи пълен контрол върху компанията. Освен закупения касово дял турският собственик е придобил и около 16% от акциите, пуснати по линия на масовата приватизация през 1997 г. 
 
SWОТ АНАЛИЗ 
 
СИЛНИ СТРАНИ 
- Предприятието е монополист в страната и едно от най-големите на Балканския полуостров, специализирано в производството на прокат. 
- Широко приложение на произвежданите алуминиеви изделия в различни отрасли на индустрията. 
- Отличително конкурентно предимство при производството на алуминиеви радиатори поради техните малки размери, ниско тегло, висока топлопроводимост и надеждност, както и модерен дизайн и резистентно покритие. 
- Съответствие на техническите и качествените показатели на изделията с международните стандарти. 
- Установени контакти с доставчици и гарантирани доставки на висококачествена суровина. 
 
СЛАБИ СТРАНИ 
- Слаб пазарен имидж и известност на пазара. 
- Липса на цялостна стратегия за развитие на дружеството. 
- По-високи разходи за производство, сравнени с тези на останалите конкуренти в бранша. 
- Недостатъчно високо ниво на организация на каналите за доставка - високи транспортни разходи. 
- Мощностите не се натоварват напълно и предприятието не работи с пълен капацитет. 
- Остаряло техническо оборудване, изостаналост в научноизследователската и развойната дейност. 
- Значителна кредитна задлъжнялост. 
 
ВЪЗМОЖНОСТИ 
- Добре развита транспортна инфраструктура с национално и международно значение. 
- Добър потенциал за развитие на бранша като приоритетен в региона. 
- Въвеждане на нови технологии при обработка на алуминия. 
- Излизане на нови пазари и увеличаване на финансовите приходи. 
 
ЗАПЛАХИ 
- Дружеството ще попадне под ударите на "голямата конкуренция", излизайки на европейските пазари. 
- Нисък интерес към бранша и дейността поради високата капиталоемкост на производствата и свързаните с това разходи. 
- Липса на протекционистична политика от правителството по отношение на този сектор. 
- Промяна в потребителските нужди и вкусове и намаляване на покупателната способност на населението. 
 
ПАЗАРНА ПОЗИЦИЯ 
 
ПРОИЗВЕЖДАНИ ИЗДЕЛИЯ И ТЕХНОЛОГИЯ 
В Алкомет АД се произвеждат широка гама тръби и пръти, повече от 2000 вида екструдирани форми - цветно или безцветно елоксирани, предназначени за транспорта, строителството, архитектурата, обзавеждането на магазини и офиси. Произвеждат се алуминиеви архитектурни профили с помощта на компютърни системи за проектиране, в т. ч. различни видове алуминиеви врати и прозорци, витрини, вътрешни преградни стени, търговско обзавеждане, окачени тавани. Предприятието произвежда и широк асортимент изделия за бита: стълби, душ кабини и прегради за вани, телевизионни антени, корнизи и др. Алуминиевите радиатори от екструдирани профили са проектирани за употреба както в жилищни, така и за обществени и производствени сгради. 
 
СЪСТОЯНИЕ НА ОТРАСЪЛА 
Металургията е един от основните сектори в българската икономика. В структурата се включват производителите на черни метали, изделия и отливки и производителите на цветни и благородни метали, изделия и отливки. В момента 99.66% от предприятията в металургията са частни. Делът на произведената продукция заема 8.3% от промишленото производство в България. През 2002 г. в отрасъла работят 26 168 души, което е около 5% от общия брой заети в преработващата промишленост. За деветмесечието на 2002 г. относителният дял на износа в общите приходи от продажби на отрасъла е 17.9%. Компаниите в металообработването и металургията се развиват в динамична среда, която се характеризира с повишение на конкуренцията в глобален мащаб, повишени очаквания на клиентите и колебаещо се търсене. Металообработващата промишленост все още разполага с добри технологични възможности и оборудване. Тя има свободен капацитет поради намаления вътрешен пазар и по-слабата конкурентоспособност на европейските пазари. 
 
ПАЗАРИ 
Алкомет АД купува всички необходими суровини за производството и пласира успешно продукцията си на вътрешния и международния пазар. 86% от продукцията на дружеството са предназначени за износ - предимно в Италия, Турция, Испания, Германия и други европейски страни. Предвижда се след планираните през следващата година инвестиции дружеството да изнася продукция за около 4-5 млн. USD на месец. 
 
КОНКУРЕНТНА СРЕДА 
Основен конкурент е Стилмет АД, 70% от произвежданите изделия на което са също предназначени за износ. За разлика от Алкомет АД Стилмет предлага и възможност за строително кредитиране, лизинг и допълнителни услуги за лоялните си клиенти. Основната част от продукцията намира реализация в Украйна, Русия, Беларус, Англия, Швейцария и Германия. Стилмет притежава единствената в България линия за електростатично прахово боядисване, изградена по нормите на QUАLIСОАТ. 
 
ФИНАНСОВО СЪСТОЯНИЕ 
Според неодитирания финансов отчет на Алкомет АД към 31.12.2002 г. нетните приходи от продажби на дружеството са в размер на 47 868 хил. лв., което е с около 6% по-малко от общия размер на приходите от продажби за цялата 2001 г. Приходите от продажби намаляват като абсолютна стойност за пръв път през последните четири години, което показва, че финансовата криза в предприятието все още не е преодоляна. В същото време производствените разходи се запазват почти на същото ниво спрямо 2001 г., което означава, че голяма част от произведената продукция е останала нереализирана. В подкрепа на този извод е и нарастването на материалните запаси с около 24% /от 6903 хил. лв. за 2001 г. на 8576 хил. лв. за 2002 г./. Разходите за персонала и за амортизация остават почти на същите нива спрямо 2001 г., което се дължи на запазване на числеността на персонала, от една страна, и на въведените в експлоатация нови ДМА - от друга. В резултат на намалелите приходи и високите разходи за дейността Алкомет завършва 2002 г. със загуба от основната дейност в размер на 6725 хил. лв. Прави впечатление, че предприятието има значителни други приходи от дейността за 2002 г. /3324 хил. лв./ - предимно от увеличение на запасите от продукция, незавършено производство и разходи за бъдещи периоди, както и от продажба на материали от собствено производство. Загубата преди лихви и данъци e в размер на 3881 хил. лв., което е с 6% повече от съответната загуба за предходния период. Поради значителната печалба от финансова дейност /най-вече положителни курсови разлики/ в размер на 4301 хил. лв. Алкомет завършва 2002 г. с минимална печалба от 420 хил. лв. 
В сравнение с края на 2001 г. най-голям ръст регистрират дълготрайните материални активи /+45.3%/ и краткотрайните активи /+57%/, което се дължи, от една страна, на направените инвестиции в производството, а от друга - на увеличаването на нереализираната продукция и вземанията от клиенти. 
По отношение на пасивите най-голямо нарастване имат дългосрочните пасиви, които скачат с 83% /от 18 684 на 34 228 хил. лв./. Това нарастване се дължи на получения банков заем в размер на почти 10 млн. лв. и на дългосрочния заем, отпуснат от свързани със собственика компании в размер на 8.4 млн. лв. Размерът на краткосрочните задължения остава почти непроменен. Коефициентите на ликвидност са сравнително ниски, но не заплашват съществуването на предприятието в краткосрочен период. По-скоро притеснение трябва да буди високото съотношение дълг/активи, което за последните две години е по-голямо от единица. 
