      Емисия: Сряда, 2 Февруари 2000
                   
                  Шефът на парламентарната икономическа комисия Никола Николов: 
                  Предложих разследване на митнически престъпления
                  ПЕТЯ МИНКОВА
                  - Г-н Николов, има ли връзка между корупцията, бедността, 
                  липсата на конкурентоспособност и инвестиции?
                  - Да. Тази директна връзка съществува защото корупцията 
                  изкривява пазарните механизми, обезсърчава предприемачите, 
                  разпределя ресурса на стопанството и нацията по непазарни 
                  принципи - с пиратски механизми. А това намалява 
                  конкурентоспособността. Мъчително е да има толкова бедни хора 
                  в България. Тя може да се преодолее с насърчаване на 
                  предприемчивостта. Но главният ефект на корупцията е, че 
                  обезсърчава предприемачите. 
                  - Има ли връзка между корупцията и малкото инвестиции от 
                  страна на частния сектор през миналата година?
                  - Да. И с инвестициите, и с натрупването, корупцията уврежда 
                  средата за бизнес. На вятъра отиват усилията ни за 
                  стабилизацията, и лишенията които търпи цялото общество. 
                  Историческата съдба на СДС е да се справи с корупцията. 
                  - В СДС говорите ли си за корупционни сделки, за конкретни 
                  случаи?
                  - СДС е отговорна политическа сила. Тя се занимава с 
                  политиката, която да предотврати и оздрави обществото от тези 
                  пиратски практики. Не са толкова важни конкретните случаи, 
                  колкото да възстановим, да създадем средата, която досега я 
                  нямаше. Трябва да възстановим ценностите на пазарното 
                  общество. 
                  - Как си обяснявате факта, че вече близо 10 г. митниците, 
                  данъчните нямат информационни системи?
                  - Така не може да се установи връзката между това, което 
                  плащаш като социално осигуряване, данъци и други задължения. 
                  Въвеждането на информационните системи, които имат връзка 
                  помежду си, ще е в пряка помощ в борбата с корупцията. 
                  - Като член на парламентарната комисия Антимафия, не мислите 
                  ли, че тя е абсолютно безполезна? 
                  - Напротив. Някои неща намериха реално решение. Ние обсъждаме 
                  определени случаи, ако те се окажат корупция, пътят за 
                  решението им е ясен. 
                  - Кои?
                  - В комисията Антимафия аз предложих в митниците да има 
                  разследване на митнически престъпления. То вече е факт, остава 
                  информационната им система, за да бъда доволен. 
                  - Какво ще кажете за купищата лицензионни и разрешителни 
                  режими, които според 3 г. споразумение с МВФ вече трябваше да 
                  са описани и голяма част от тях отменени?
                  - Категорично против съм намесата на държавата в 
                  предприемачеството по начин, който не е пазарен. Режимите, 
                  които пречат на пазара, са вредни. 
                  - Как си обяснявате факта, че Световната банка започва 
                  собствено проучване, за да си изясни мащаба на корупцията у 
                  нас?
                  - Банката поставя този акцент и предлага възможностите си, 
                  защото е всеобщо разбирането, което и аз споделям, че от 
                  нефинансовите пречки пред бизнеса, най-силната е корупцията. 
                  Считам, че този проблем все още стои пред предприемачеството у 
                  нас. Голямото предизвикателство пред управлението на страната 
                  все още е проблемът със създаването на ясни и прозрачни 
                  правила пред бизнеса и личната перспектива на всеки. 
                  -А причината за инициативата на Световната банка не се ли крие 
                  във факта, че СДС, парламентарното мнозинство и правителството 
                  до момента не предприеха нито една конкретна стъпка в тази 
                  посока?
                  - Точно обратното. Правителството, мнозинството на СДС в 
                  парламента, отчитайки това, което казах, търсят помощ от 
                  авторитети като СБ за преодоляването на този проблем. Не че 
                  СДС прикрива нещо или пък не желае да го разреши. Ние пред 
                  нищо няма да се спрем, за да се справим с корупцията. В 
                  резултат на тези усилия ще ползваме практиката, опита и 
                  ресурсите на СБ.
                  - Все пак как си обяснявате забавянето при борбата с 
                  корупцията, което е факт?
                  - Със сложността на проблема. И желанието ни е радикално да се 
                  справим с него. В такива случаи търсиш максимална подкрепа, 
                  максимално правилния подход. Това не става пет за четири.

