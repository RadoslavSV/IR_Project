СРЕДСТВАТА ОТ РАL1 СА ЗА ИКОНОМИЧЕСКАТА РЕФОРМА И ПОДОБРЯВАНЕ НА БИЗНЕСКЛИМАТА У НАС   

ПРАВИТЕЛСТВОТО си осигури първите 150 млн. USD от Световната банка /СБ/ за провеждане на икономическата си политика след продължили повече от година преговори. С което, от една страна, кабинетът получава необходимото евтино финансиране, но, от друга, поема по-голяма отговорност за своите действия. В петък директорът за България в банката Андрю Воркинк и финансовият министър Милен Велчев подписаха първия програмен заем за преструктуриране /РАL1/, който ще бъде отпуснат в евро. Срокът на кредита е 16 години при шестгодишен гратисен период. 
Кабинетът аргументира искането си за финансирането с това, че в резултат на изпълнението на програмата икономиката ще отбележи между 4.5 и 5% среден ръст за периода между 2002 и 2005 г., че в края на 2005 г. бедността ще е спаднала наполовина в сравнение с 2001 г., че в рамките на три години безработицата ще намалее с 20-25% и през 2005 г. ще бъде между 12 и 14%. 
РАL1 е първият от предвидените три заема РАL в тригодишната стратегия на СБ за България. Очаква се и останалите два да бъдат по 150 млн. USD. Те обхващат всички аспекти на икономическата политика - структурни реформи в реалния сектор, подобряване на бизнессредата, усъвършенстване на финансовата система, по-добро управление на публичния сектор и инвестиране в човешкия капитал, и укрепване на социалните програми. Всеки от тях обаче има различен фокус. Логиката е, че се цели да се създадат предпоставки за реформи в държавната администрация и съдебната система /РАL2/ и след това - за завършването на реформите в социалния сектор /образование, здравеопазване, пенсионна реформа/ и инвестиции в човешкия капитал /РАL3/. 
Договорените мерки със СБ 
 
ВЗАИМНО СЕ ДОПЪЛВАТ С АНГАЖИМЕНТИТЕ 
които кабинетът пое пред МВФ, подписвайки двегодишното стенд-бай споразумение. Фондът винаги е настоявал за приключване на приватизацията. Със СБ пък е договорено във времето как да протече процесът. В рамките на РАL2 /до средата на тази година/ трябва да се извърши продажбата на Булгартабак, Банка ДСК, Параходство Българско речно плаване, Параходство БМФ, Балканкар холдинг и 20 от 35-те ВЕЦ. Година след това трябва да са приватизирани седемте електроразпределителни и пет топлофикационни дружества. До края на програмата РАL трябва да бъдат приватизирани или ликвидирани 80% от оставащите малки държавни фирми. 
СБ дипломатично избягваше прекия отговор на въпроса, дали продажбата на БТК и Булгартабак е изрично условие по тези заеми. Сега Андрю Воркинк заяви, че според СБ краят на 2003 г. е напълно разумен срок да приключат двете най-големи продажби. От страна на МВФ беше поставено само изискването за намаляване на субсидиите за железниците. Пред СБ правителството се ангажира в края на програмата РАL персоналът на БДЖ да бъде намален с 20% в сравнение с края на 2001 г. и предприемането на конкретни мерки по намаляването на разходите в сектора. Мерките, свързани с либерализирането на енергийния пазар, предвиждат да влезе в сила законодателството, съответстващо на директивите на ЕС, успешно изпълнение на енергийната стратегия и придържане към нейните срокове. 
Правителството се ангажира чрез създадената нормативна рамка да се задълбочи финансовото посредничество и към 2005 г. съотношението между агрегата М2 и БВП да стигне 50%. По-нататък мерките във финансовата област са свързани с небанковите финансови институции и като условие е записано, че до средата на тази година трябва да влязат в сила допълненията към Кодекса за задължителното обществено осигуряване и Кодекса за допълнителното доброволно пенсионно осигуряване. Чрез тях се цели да се създаде по-гъвкав инвестиционен режим за дружествата в сектора. 
Рисковете, които прогнозира СБ по време на програмата, са в няколко насоки. На първо място стои 
 
РИСКЪТ ПРИ ИЗПЪЛНЕНИЕТО 
на мерките, тъй като институционалният капацитет у нас е твърде нисък. Политическият риск остава висок, смята още банката. Тя не отминава и заплахата от влошаване на външната среда, което би разклатило макроикономическата стабилност у нас. 
 
КАКВО СВЪРШИ КАБИНЕТЪТ, ЗА ДА ПОЛУЧИ ПЪРВИТЕ 150 МЛН. USD 
Изисквания на борда на СБ 
Бяха приватизирани Биохим и ДЗИ 
През втората половина на миналата година цените на електроенергията за домакинствата бяха увеличени средно с 20% и беше договорен график за постепенното им увеличаване до изравняване с разходите 
Беше пусната в действие стратегията за приватизацията на БТК, която не предвижда удължаване на ексклузивитетите на телекома 
Новият закон за защита на околната среда влезе в сила 
В народното събрание беше внесен проектозаконът за административното регулиране и административния контрол върху икономическите дейности 
Допълненията към част четвърта на Търговския закон бяха внесени в парламента 
Беше приета стратегия за държавната администрация. Кабинетът разработи антикорупционна стратегия и план за действия, които са съгласувани със СБ 
Одобрена е програма и план за действия във връзка със съдебната реформа 
 
ЗА КАКВО ЩЕ СЕ ИЗПОЛЗВА РАL 1 
За разлика от инвестиционните заеми на СБ /които са за определени проекти/ тези заеми /в подкрепа на платежния баланс/ нямат конкретно предназначение. С други думи, правителството има свободата да го използва за финансирането на каквито разходи пожелае. В този смисъл РАL 1 ще бъде използван за обичайните разходи на държавата - социални програми, пенсии, работни заплати на държавната администрация, на органите на сигурността, лекари, учители, други служители на тези сфери, и, разбира се, издръжка на държавата, каза финансовият министър Милен Велчев. 
