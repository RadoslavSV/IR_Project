ПО FINАNСIАL ТIМЕS  


РАБОТАТА на всеки изпълнителен директор по правило е трудна. Тази на Луис Камилери обаче е сред най-тежките. Миналата седмица компанията Рhilip Мorris, чието седалище е в Манхатън, промени името си на Аltria. Стъпка, с която цели да покаже, че дейността й излиза извън тютюневия бизнес. Аltria остава най-големият в света производител на вредни продукти, което я изправя и пред огромна обществена съпротива /включително съдебна/. Тя трябва да предоставя годишно милиарди долари на американските власти като част от подписаното през 1998 г. споразумение за покриване на здравословните вреди от тютюнопушенето. 
Камилери наследи ръководния пост, след като Аltria се изправи лице в лице пред най-големите от десетилетия насам предизвикателства. Водещата марка Мarlboro непрекъснато губи пазарен дял, а акциите на Кraft Foods, от която Аltria държи 84%, тръгнаха надолу, когато компанията обяви, че печалбата й през 2003 г. няма да оправдае прогнозите. Въпреки това от Аltria смятат, че положителният финансов резултат на групата ще се повиши с 3% - малко под прогнозираните в края на ноември 8-10%. 
Може би това е така, защото Камилери, изпълнителен директор от април и председател от август, сега даде първото си интервю. Но пушейки Мarlboro Light, той изглежда отпочинал. 
Аз съм много спокоен, защото знам към какво сме се насочили и какво правим, казва той. 
Шефът на Аltria трябва да бъде забележителната комбинация от дипломат, стратег и силна личност. Все качества, които се откриват в Камилери. Роден в Египет, получил образованието си в Англия и Швейцария и прекарал 25 години във Рhilip Мorris, той чудесно пасва на длъжността си 
Положението му обаче никак не е леко. Тъй като темпът на растеж на икономиката значително се забави и много от потребителите станаха по-пестеливи, Мarlboro от година на година губи пазарен дял. Принос за това са и все по-нарастващата контрабанда и фалшификация на цигари, както и ръстът на продажбите на по-евтини марки като Rave, Нi-Val и Roger. Някои нови производители, възползвайки се от ценовите си предимства, останаха извън ударите на подписаното през 1998 г. споразумение, съгласно което големите компании се съгласиха да плащат 25 млрд. USD в рамките на 25 години в 50 американски щата. От новите производители се очакваше да се присъединят към споразумението или да платят по специална сметка съответната сума за покриване на бъдещи задължения. Това обаче не става, тъй като много от щатите въобще не прилагат системата. 
За разлика от тях големите цигарени компании прехвърлиха част от тези разходи върху потребителя, увеличавайки цената на цигарите средно с 42%. От 1.88 USD през 1987 г. тя достигна 3.45 USD. 
Камилери е съгласен, че цените, определени от Рhilip Мorris, са нараснали повече от направените разходи. Но според него това е единственият начин да се покрие очакваният спад на продажбите. Аз не мисля, че ние сме лакоми, казва той. Очевидно хората не погледнаха добре на тази стъпка, за което съжаляваме, но ако всички компании плащаха разходите на базата на сключеното споразумение, ситуацията нямаше да е такава, добави той. 
За втората половина на 2002 г. Рhilip Мorris е похарчила 600 млн. USD за промоции и специални оферти на Мarlboro, което й позволи да възвърне част от пазарния си дял. Но Мартин Фелдман, анализатор от Мerrill Lynch, твърди, че това само е довело до понижаване на оперативната й печалба от 5.77 млрд. USD през 2001 г. на 5 млрд. USD и прогнозира, че тя ще спадне до 4.1 млрд. USD през т. г. Пазарният дял на Мarlboro наистина се повиши през декември, но костваше гигантски разходи на компанията, каза той. Фелдман също запита защо Мarlboro губи пазарен дял, докато другите печеливши марки, като Сamel на RJ Reynolds и Newport на Lorillard, запазиха или увеличиха своя. Освен това се пита дали агресивният ценови скок, последван от солидната промоция на Мarlboro, вреди на марката. 
Камилери смята, че Мarlboro страда много, тъй като е най-голямата марка и е прицел на много фалшификатори. Ние все още мислим, че тя има потенциал 
Аltria намали относителната разлика между евтините марки и Мarlboro на 45% - достатъчно малко, за да спрем пушачите да се отдръпват от нас, казва шефът на компанията. Ние ще продължим да предлагаме Мarlboro. Но очакванията ни са американските власти да предприемат действия срещу нелегалния внос и фалшивите марки, както и да накарат по-малките производители да плащат съгласно споразумението от 1998 г. Това плюс подобряване на икономиката евентуално би ни отказало от промоциите. Все още обаче съществува риск. Има голяма вероятност САЩ да увеличат акцизите, за да покрият част от бюджетния дефицит. Това би компенсирало промоциите на Мarlboro и би изтласкало надолу цените. 
Промишленият отрасъл има още проблеми. Внушителната глоба от 28 млрд. USD, присъдена от съдебните заседатели в Лос Анджелис /впоследствие намалена на 28 млн. USD/ по дело, повдигнато от пушачи, бе поредната загуба за Вig Тobacco. 
Компанията е въвлечена също и в процес за неоснователно тълкуване, че light цигарите са по-безвредни от останалите. Тя все още изчаква резултата от обжалване на молбата срещу Еngle class във Флорида, която присъди вреди за 74 млрд. USD срещу Рhilip Мorris. 
Камилери е убеден, че компанията ще спечели срещу тази жалба. Той допълни, че публичността около случая отвращава хората независимо кой ще спечели и кой ще загуби. В края на краищата той вярва, че заплахата от съдебен процес ще отслабне. 
Следващата цел, разбира се, ще бъдат хранителните компании поради рязкото увеличаване на хората с наднормено тегло в САЩ. Първият случай от този характер бе повдигнат срещу МcDonald's. Той достигна до съда през ноември, но впоследствие бе отхвърлен. На свой ред изниква въпросът, дали притежаваната от Аltria компания Кraft ще се сблъска с проблем от подобен род. 
Това е вероятно, но аз лично мисля, че няма, казва Камилери. Кraft поде инициатива за борба срещу проблемите с прекомерната пълнота. Тя прибави нови продукти и образова обществеността за здравословния начин на ядене. 
Всичките ни проучвания показват, че името Рhilip Мorris се свързва единствено с тютюн, каза Камилери. Трудно е да се намери някой, който да знае, че Кraft е част от Рhilip Мorris. Той допълва, че критиците разглеждат смяната на името на компанията като опит тя да се дистанцира от тютюневото си наследство, но грешат. Всъщност ние много се гордеем с името Рhilip Мorris и то определено няма да изчезне. Остава си име на тютюн, но се изчерпва само с това. 
Установяването на новата самоличност на Аltria ще отнеме време. 
Засега името на Камилери се свързва само с тютюн. Но той не изпитва никакъв морален страх, че произвежда продукт, който убива 
Той и съпругата му, с която са разведени, пушат. Не пушат трите му деца. 
В действителност хората пушат, казва той. Изборът е дали обществото иска производство, което да отговаря на неговите очаквания, или да се превърне в Дивия запад. 
