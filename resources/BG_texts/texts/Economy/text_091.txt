Константин Тренчев: Приватизацията на големи предприятия временно да спре
DNЕVNIК.ВG 7/2 - 10:11 ч.

   
На този етап приватизацията на големите предприятия в страната би трябвало да бъде спряна, заяви доктор Константин Тренчев, президент на КТ "Подкрепа". Според него дружествата трябва да бъдат подобрени и едва след това да бъдат продадени. По думите му предприятията могат да бъдат модернизирани и да бъдат направени по-атрактивни за купувача. Според Тренчев трябва да се прецени какво да се приватизира, а не да се продава на всяка цена. 
Синдикалистът обясни, че държавните предприятия носят печалба на държавата, а, след като бъдат продадени, се получава еднократна сума, но по-нататъшните печалби са само от данъци. 
Според Тренчев не е наложително да бъде приватизирана банка ДСК. По думите му е добре да остане една банка, на която хората имат доверие. В много европейски страни има предприятия, които не са приватизирани и никой не мисли да ги приватизира. Пазарната икономика не означава 100 процента частна собственост, допълни той. Трябва да има и държавни предприятия особено в някои сектори. 
Според Тренчев "Булгартабак холдинг" трябваше да бъде приведен в по-добро състояние и после да бъде продаден. За сделката с БТК също можеше да се изчака, каза той. 
Чрез предложените промени в Закона за приватизация и следприватизационен контрол се погазва Конституцията, е мнението на Константин Тренчев. Според него това се прави под натиск на определени хора, за да може да се прокарат няколко сделки. Ако мнозинството приеме закона, синдикатът призовава 
президента да наложи вето, каза Тренчев. Надяваме се поне част от народните представители да сезират Конституционния съд, ако законът все пак бъде приет. 
През последните години българинът продължава да обеднява, продължи Тренчев. Днес покупателната способност на българина е едва една трета от това, което е могъл да купи през 1990 година. Имаше голяма надежда, че ще започне положително социално-икономическо развитие в страната, но това не се случи, е мнението на президента на КТ "Подкрепа". 
Според него социалният диалог е на по-добро ниво, отколкото с предишното правителство. Но по думите му диалогът не е равномерно разпределен в различните ведомства. Като най-труден той оцени диалога с икономическото и с транспортното министерство. Диалогът "върви" със социалното, здравното, образователното и финансовото ведомство, каза Тренчев. На въпрос дали предстоят протести синдикалният лидер отговори, че това е крайна мярка и синдикатът предпочита да се изчака и да се даде време на правителството. С другия синдикат - КНСБ, в много случаи имаме сходни позиции, но ако ще предприемаме съвместни действия, не трябва да избързваме, а да ги съгласуваме, обясни Тренчев. 
Според него правителството трябва да положи сериозни усилия и в България да влязат сериозни чужди инвестиции. Правителството е силно заинтересовано да покаже, че към България се проявява интерес, но за съжаление интересът към страната ни намалява, допълни той. 
Минаха 12 години, откакто българинът живее в демокрация, но той продължава да се страхува, обясни лидерът на синдиката. Сега страхът е от това да не загубиш работното си място. Част от работещите са склонни на много компромиси, за да оцелеят. Често те работят без трудови договори и не повдигат този въпрос, защото все пак имат работа и получават поне символични средства. За съжаление и синдикатът често не реагира от сходни съображения, сподели Тренчев. Знаем, че работодателят не е коректен и дава част от заплатата по договор, а другата на ръка. Но в крайна сметка това устройва и работодателя, и работника. За да се сложи край на тази практика, действията си трябва да обединят държавата, коректните работодатели и гражданското общество. 
На 8 февруари започва шестият пореден конгрес на КТ "Подкрепа". Сред предложените промени в устава е срокът на мандата на ръководството. Сега мандатът е тригодишен, а предложението е да бъде за четири години. Над 100 000 души е членската маса на синдиката. Членският внос е 0.7 процента от полученото възнаграждение. Членският внос не стига, но дали ще бъде увеличен, ще стане ясно на конгреса, каза Тренчев. 
