ТРАНСПОРТНИЯТ МИНИСТЪР ПРЕДСТАВЯ ДНЕС СХЕМАТА ЗА ДЖОЙНТ-ВЕНЧЪР И УСЛОВИЯТА ЗА ОБЛИГАЦИОННИЯ ЗАЕМ ЗА МОРСКИЯ ФЛОТ 

ЕКИП НА В. ПАРИ  

МИНИСТЪРЪТ на транспорта Пламен Петров ще представи днес във Варна информационния меморандум за продажбата на 75% от корабостроителницата. С него ще стане ясна дългоочакваната схема за създаването на смесено дружество между БМФ и български или чуждестранен партньор, който да управлява мажоритарния дял от активите и имуществените права на Корабния, придобити от морската компания на търг през април м. г. Очаква се министърът да даде подробности и за облигационната емисия за БМФ, за която в. ПАРИ първи писа. 
Междувременно Варненският окръжен съд вписа в регистъра на търговските дружества Българска кораборемонтна компания ЕАД. Това е най-новият играч за Корабния, още поне 11 компании са проявили интерес към джойн-венчър. 
Най-новата компания, която ще играе за Корабния, е с капитал 220 000 лв., разпределени в 220 акции на приносител с номинал по 1000 лв. В съвета на директорите влизат Димчо Димов, Илзе Атанасова, Кирил Чакъров и се представлява от Илзе Атанасова. Решихме да играем самостоятелно за създаването на смесено дружество с параходството, заяви пред в. ПАРИ Илзе Атанасова. В основата на дружеството са директорите на една от най-големите частни кораборемонтни фирми у нас Чакъров ООД, която наскоро се преименува във Варна меритайм. Дружеството от години наема активи на завода, за да докува корабите си за ремонт. И в момента Варна меритайм е подизпълнител при ремонта на плавателни съдове на БМФ и на чужди корабособственици. Фирмата винаги е била коректна във финансовите си отношения с флота, коментираха от завода. Включването в наддаването за Корабния на Варна меритайм е изненадващо за шефовете на завода и за специалисти в бранша. Докато кораборемонтният завод Одесос и Делфин 1 широко коментираха повече от година намерението си да наддават за завода, Варна меритайм нито веднъж не обяви в публичното пространство идеята за купуване на Корабния. Към момента КРЗ Одесос не е създал отделно дружество, с което да играе за активи на Корабния. 
От Варна меритайм отказаха повече подробности по офертата си. Все още се очаква да излезе официално информационният меморандум за завода, в който ще са разписани и конкретните условия, на които трябва да отговарят кандидатите. 
Над 11 наши и чужди дружества са проявили интерес към подобен джойнт-венчър. Сред едно от условията за партньорство е създаването на конкретна българска фирма. Такава вече е регистрирана във Варненския окръжен съд - Българска кораборемонтна компания. 
Според досегашната информация от БМФ бъдещият партньор няма автоматично да придобие 75% от собствеността на Корабния. Прехвърлянето ще става поетапно, след като кандидат-притежателят изпълнява определени условия, свързани с финансиране на корабостроенето в завода. Конкретни детайли от меморандума до този момент не са обявени, тъй като се появиха посредници менте, които искаха да договарят условия от името на параходството срещу комисиони. 
 
НОВИЯТ ИГРАЧ 
Българска кораборемонтна компания е с предмет на дейност участие в учредяването на съвместно дружество с Параходство БМФ, корабостроителна и кораборемонтна дейност, търговска дейност, транспорт на пътници и товари в страната и чужбина, корабно агентиране и брокераж. Дружеството е с капитал 220 000 лв. 
