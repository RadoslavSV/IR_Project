НАТОВСКИТЕ ЕКСПЕРТИ НЕ ИДВАТ ЗАРАДИ НСС, ТВЪРДИ ЗАМ. ВЪТРЕШНИЯТ МИНИСТЪР БОЙКО КОЦЕВ 

ЕВЕЛИНА ГЕЧЕВА, МАРИАНА КИРОВА  

ОСНОВНАТА слабост от гледна точка на международната оценка в НСС, в МВР и в цялостната администрация на страната е опазването на класифицираната информация. Това обяви зам.-министърът на вътрешните работи Бойко Коцев пред БНР. В НСС ще бъдат предприети мерки спрямо тези, за които бъде безспорно доказано, че имат умишлени действия срещу сигурността и интегритета на системата за опазване на класифицираната информация, съобщи зам.-министърът. 
Експерти от специални служби на натовски държави пристигат следващата седмица, за да помогнат на България за въвеждането на натовски стандарти. Идването им според Коцев няма нищо общо с преструктурирането на МВР и НСС или случая "Гном". 
Има проблем с класифицираната информация, потвърди и бившият вътрешен министър Емануил Йорданов. Той посочи скандала с подслушването на действащ министър и достигането на информация по случая до в. Сега. 
Бившият директор на НСС Атанас Атанасов отрече твърдението, че под неговото ръководство са били подслушвани политици. Това е нагла лъжа на вестника на подземния свят в България - "Труд", каза Атанасов. Щом като има доказателства, че аз съм се поставил в услуга на чуждо разузнаване, защо са унищожени материалите, а не са внесени в прокуратурата, за да бъда обвинен пред съда, попита бившият шеф на НСС. 
Според бившия министър на вътрешните работи Богомил Бонев се провокира изкуствен хаос в обществото. Хора като Атанасов, Сугарев и Симов смятат, че подготвят смяната на властта, каза пред bТV Бонев. Но не трябва в окото на този скандал да бъде забърквано МВР. По времето на Атанасов най-драстично се нарушаваха гражданските свободи, дори един президент си замина заради компромат, написан от тази личност, припомни Бонев. Най-силната опозиция на правителството е част от съдебната система и това е парадокс, каза още Богомил Бонев. 
 
НОВО РАЗКРИТИЕ 
ПОДСЛУШВА се американска правителствена агенция, която поема финансирането на обучението на български съдии по програма от 1999 г. Това обяви председателят на Върховния касационен съд Иван Григоров пред Инфорадио. Той уточни, че това е структура на американското правителство, а контактите се осъществяват чрез съпругата на бившия посланик на САЩ в София Ричард Майлс. Членовете на агенцията имат постоянно представителство у нас. 
