ОТ ГЪРЦИЯ ПРЕДЛОЖИХА ДА ПРЕВЪРНАТ ГРАДА В БАЛКАНСКИ ЦЕНТЪР НА ЛОЗАРСТВОТО 

МАРИАНА КИРОВА  

В ДЕНЯ на Трифон Зарезан 1 февруари Ямбол посрещна за пръв път Симеон Сакскобургготски. Той пристигна в качеството си на премиер, но ямболци го посрещнаха като цар. И направиха това, което можаха - ритуално го провъзгласиха на площада за Цар на виното. 
Дълго 12-метрово барбекю се печеше на площада, а зад опънатите въженца се трупаха хора, които искаха да видят Симеон на живо. За празника бяха пристигнали 800 кукери от 26 състава, които огласиха с хлопките си иначе притихналия център. Точно в 10 часа Симеон стъпи на площада и започна да се ръкува с хората през опънатите въженца между него и народа. Той бе придружаван от министъра на държавната администрация Димитър Калчев, министъра на регионалното развитие Валентин Церовски, от областни и заместник-областни управители, от представители на местната власт в лицето на областния управител Минчо Спасов и кмета на града Николина Хаджигеоргиева. 
Ямбол за трети път бе домакин на празника. Тази година съорганизатори и спомоществователи бяха фирмите производители на вино Стара изба-1924 г., Шато руко-Ямбол и Вини-Сливен. В организацията участва още гръцката фондация Средиземноморско сътрудничество. Нейният представител Василис Кациках предложи Ямбол да се превърне в балкански център на виното, защото оттам минава старият път на напитката между Изтока и Запада. 
Придружаван от Сливенския митрополит Йоаникий и от местен лозар, Симеон Сакскобургготски ритуално заряза една от посадените на площада лози, а организаторите му поставиха обредния венец от лозови пръчки. С такива венци бяха накичени всички официални гости. Вие имате голямото преимущество да произвеждате чудесни вина, каза Симеон на хората от Ямбол. Той знаел за тези вина още преди да се върне в България, тъй като са известни в чужбина. Вашата област разполага и с други възможности, каза премиерът на ямболци и им обеща правителството да работи за намаляване на безработицата. 
Предната вечер Симеон Сакскобургготски се срещна в местността Бакъджика с областните управители и техните заместници, за да ги уведоми, че парите от предприсъединителните фондове ще се разпределят от специални звена в самите областни управи. За тази година бюджетите на областите ще бъдат увеличени с 10%, а средствата за капиталови разходи - с около 30%. Министърът на държавната администрация Димитър Калчев съобщи, че се готви нов закон за държавния служител. Законът е почти готов, но премиерът поискал областните управители да дадат становища и предложения по него. Симеон Сакскобургготски е поискал това да стане по най-бързия начин, за да може окончателният вариант на закона да е готов до 1 март. В качеството си на председател на НДСВ той се срещна и с областните координатори на партията. 
В нощта срещу празника ямболци поканиха премиера да гостува на постановката "Крадецът на праскови" на техния театър "Невена Коканова". Стефка Енорова и Михаил Лазаров изпълниха главните роли в постановката на Гриша Островски. Публиката аплодираше репликите, с които героите предупреждават Фердинанд, че положението е тежко, а "комунистите агитират". 
Преди това рано сутринта премиерът се помоли в църквата на връх Бакъджика, а след обяд посети ямболската джамия Абу Бекир. Там според мюсюлманския ритуал той си събу обувките на влизане и поднесе дарове - кристални купи с ядки, пълни според обичая. От държавния архив на Ямбол подариха на Симеон снимки на царското семейство. Сред тях е фотография на цар Борис III при неговото посещение в града през 1941 г. 
 
ДАР 
Премиерът гостува на една от най-големите фирми производителки на продукти от гъши дроб - Патеса. В специален кафез, аранжиран с жълта панделка, той получи жив дар - гъска. Тъй като животното е мъжко, кръстиха го Патесо и обясниха на Симеон, че трябва да го храни по три пъти на ден. 
 
КОМЕНТАР 
 
ПАЗИ БОЖЕ, ОТ ВСЕНАРОДНАТА ЛЮБОВ 
Езичеството шества в стотици кукери, които са не само на празника. Един Симеон се сети първо да иде в църквата, другите отидоха на чевермето, пардон, барбекюто. 
Ямболци надминаха себе си - кметицата от БСП поведе митрополита за пред царя. Театърът игра за Симеон, а публиката вместо постановката гледаше него - на театър. Майка доведе детето си Симеончо да иска автограф от Симеон в книга за майка му. Местния архив дари пазените десетилетия реликви за цар Борис. Всеки даваше каквото има. От Патеса - жива гъска с жълта панделка. 
Пази Боже, от всенародната любов! Май в тази държава трябва да си цар, за да понесеш всичко това с достолепието на премиер. 
 
РИТУАЛЪТ 
Най-опитният лозар зарязва три пръчки от лозите, от тях се свива венец и избраникът се провъзгласява за цар на лозята. Всички го поздравяват с думите: "Честито ти царство, честито ти Трифонство." После, предвождани от своя цар, хората тръгват по домовете да благославят. Обичаят е от древни времена, когато са ставали празненства в чест на гръцкия бог на виното Дионисий и на римския - Бакхус. 
Според християнския църковен календар покровител на лозята е свети Трифон, роден около 225 г. в Мала Азия. В календарната обредност празникът е останал като Трифон Зарезан. 
