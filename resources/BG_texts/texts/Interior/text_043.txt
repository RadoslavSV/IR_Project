     Емисия: Петък, 4 Февруари 2000

                  Кметът на Благоевград Костадин Паскалев: Предпочитам Софиянски 
                  за партньор, а не за конкурент
                  Легендата за парите от Европа е измислена от хора, които искат 
                  разтурване на сдружението на общините, твърди претендентът за 
                  шеф на Националното сдружение на общините

                        Костадин Паскалев е роден на 3.12.1961 г. в Благоевград. 
                        Завършва Пловдивския университет, специалност 
                        математика. Работил е като учител и 10 години като 
                        асистент в Югозападния университет – Благоевград. 
                        Кмет втори мандат на Благоевградска община, издигнат от 
                        местната коалиция БСП, Евролевицата и ПК "Екогласност".
                        На първия тур на общото събрание на сдружението на 
                        общините е един от 12-те избрани члена на управителния 
                        съвет. Очаква се кандидатурата му да бъде издигната за 
                        председател на сдружението на втория тур.

                  ДИАНА КЪНЧЕВА
                  - Г-н Паскалев, защо трябваше да се стига до там президентът 
                  да влиза в ролята на арбитър при скандала в Националното 
                  сдружение на общините?
                  - Не мисля, че президентът се явява в ролята на арбитър. 
                  Искането за среща беше от инициативен комитет начело с кмета 
                  на Разград Венелин Узунов. Президентът откликна адекватно на 
                  това искане и покани на срещата и Стефан Софиянски.


                  Всеки един от участниците в срещата има сериозен принос в 
                  развитие на местното самоуправление и само от тази гледна 
                  точка ако се подходи, беше ясно, че ще намерим допирни точки. 
                  - А какво сте си говорили накрая на четири очи с президента?
                  - По един конкретен въпрос, който е свързан с перспективите на 
                  някои организации в моя район, които не представляват интерес 
                  за пресата. Иначе се получи много добър диалог с конкретни 
                  позиции и ясни ангажименти от вече избраните членове на УС за 
                  нормално развитие на общото събрание на сдружението.
                  - А президентът ангажира ли се с нещо по отношение на 
                  сдружението?
                  - Много е трудно на президента да се ангажира с конкретни 
                  действия. Ясно е, че едно от лицата, оторизирано да 
                  осъществява контакта с ОДС е кметът на София Стефан Софиянски. 
                  Но президентът пое като ангажимент да участва в следващото 
                  общо събрание на Националното сдружение на общините, 
                  независимо от хода и развоя му.
                  - Много ли ви се става председател на сдружението на общините?
                  - В личен план това е един огромен ангажимент, който от една 
                  страна е доста неблагоприятен, като се има предвид какво може 
                  да се случи на един председател на УС. Имаме примера със 
                  сегашния председател Димитър Калчев и това, което се разигра 
                  около него по изборите и 6 месеца преди тях. Имам предвид 
                  проверките от страна на централната власт. Без да съм бил 
                  председател, имах възможността да го изживя във всичките му 
                  аспекти, включително и с проверките от дружеството за защита 
                  на мечките. От всички кметове в България само аз имах честта 
                  да бъда проверяван 15 пъти от това дружество. Но 
                  по-съществената част от въпроса е възможността да се устояват 
                  позициите на всички общини пред централната, изпълнителната, 
                  законодателна власт и президентството. Отговорност е и 
                  представителството на националното сдружение в над 
                  националните структури - говоря за конгреса на местните и 
                  регионалните власти и респективно Европейския съюз с 
                  конкретното участие на сдружението кат консултант при 
                  разпределянето на парите.
                  - Кой пусна според вас легендите за парите от Европа, които 
                  сдружението ще поделя?
                  - Според мен има два варианта за легендата. Първо, интерес от 
                  такава теза имат хора, на които им трябва такъв мит, за да 
                  могат да се мотивират една група от хора да участват в 
                  работата на националното сдружение и категорично да отстояват 
                  дадена позиция. Вторият е, че трябва да се създадат 
                  предпоставки, ако не се овладее, то да се разтури националното 
                  сдружение. И единият, и другият са несериозни и до голяма 
                  степен вредят на имиджа на България и то в условията на 
                  участие в един процес на включване в ЕС и началото на 
                  преговорите.
                  - Как ще коментирате оттеглянето на кмета на Плевен Найден 
                  Зеленогорски като главен преговарящ и замяната му със 
                  Софиянски?
                  - Не бих могъл да коментирам дали Зеленогорски се е оттеглел 
                  от тая история, но в общи линии той успя с действията си и 
                  непремерените си изказвания на общото събрание да настрои една 
                  немалка част от делегатите срещу себе си. За разлика от него 
                  аз не съм правил изказвания.
                  - Да разбирам ли, че според вас той е причината за скандала?
                  -Не. Причината е проста - с 900 гласа бяха избрани 12 члена на 
                  управителния съвет, а с 2000 гласа не беше избран нито един от 
                  страна на ОДС. Това означава липса на елементарен 
                  организационен опит от страна на Зеленогорски по повод 
                  предлагането на кандидатите за членове на управителния съвет. 
                  Да направиш само 19 предложения за 19 места изглежда 
                  несериозно.
                  - При попълване на състава на управителния съвет червените 
                  кметове ще подкрепят ли сините кандидатури?
                  - Естествено, ние сме се водили винаги от идеята, че в 
                  управителния съвет на сдружението трябва да има балансирана 
                  представителност и нито една от политическите сили да няма 
                  мнозинство. Това гарантира диалога, за да могат да се 
                  постигнат едни или други решения. Аз се надявам, че 
                  формулировката в работата на УС ще бъде както досегашната - 
                  консенсус при взимане на решенията.
                  - Очаквате ли ДПС да подкрепят вашата кандидатура за 
                  председател?
                  - Не очаквам нищо. Единственото, което очаквам е попълването 
                  на състава на управителния съвет. Нямам и представа какви 
                  мотиви биха натежали в една или друга посока. Но съм 
                  категоричен, че в момента не може да се говори за 
                  противопоставяне между мен и Стефан Софиянски. Напротив, 
                  прекалено много уважавам г-н Софиянски, за да се чувствам 
                  опонент с него. Лично аз предпочитам да сме партньори с него, 
                  а не опоненти. 
                  - Какви са вашите предимства пред Софиянски?
                  - Ако трябва да говорим за евентуални кандидатури, нещо което 
                  още не е ясно, предимството ми е, че в нито една ситуация не 
                  биха могли партийно да ми затворят устата. А на този етап с 
                  него не можем да сме конкуренти, защото аз съм избран вече за 
                  член на управителния съвет, а той все още не.
                  - Склонен ли сте да се откажете от поста при едни преговори 
                  заради каузата на Софиянски? 
                  - Ще ви отговоря така - никога няма да се откажа от каузата на 
                  националното сдружение.
                  - Дори с риска да попречите на преговорите между политиците?
                  - Първото, което е ясно, е, че трябва да бъде избран целият 
                  управителен съвет и за това простичко се разбрахме при 
                  президента.
                  - А доколко сдружението е независимо от политическите партии?
                  - Много е трудно да се каже, че има пълно дистанциране от 
                  влиянието на политическите партии, още повече, че част от 
                  кметовете са избрани като представители на една или друга 
                  политическа сила. Има такова влияние, но въпросът е то да не 
                  вземе връх над всичко станало, а да се съобразим с интересите 
                  на гражданите. 
                  - Докъде стигна конфликт ви с областния управител Борис 
                  Маскръчки?
                  - Нямаме конфликти с него, аз го уважавам като човек, но 
                  оценявам като незадоволителни неговите качества като 
                  администратор. От тази гледна точка част от неговите действия 
                  са вредни за жителите на община Благоевград. Заради него 
                  загубихме в рамките на последната година около 5 милиона нови 
                  лева, което е нещо много показателно за ползата и вредата от 
                  тази личност. Срамни бяха изявите на областните управители на 
                  Благоевград и на Разград по повод делегатските правомощия на 
                  г-н Узунов и моите. Смятам, че това са част от политическа 
                  игра, а от там започна и политизацията на сдружението. Смятам, 
                  че това напрежение трябва да се свали.
                  - Дошло ли е време за общонароден комитет за защита на 
                  кметовете от областните управители?
                  - Не бих казал, но бях сериозно запитан от кмета на Русе 
                  Димитър Калчев дали бих участвал в един инициативен комитет за 
                  реформиране на регионалните власти. И аз му отговорих с 
                  категорично “да”. Още повече това съвпада с препоръките на 
                  Съвета на Европа за поставяне на изборното начало като 
                  единствено при определяне на областните управители. Областният 
                  управител не трябва да бъде наместник на министерския съвет, а 
                  изразител на интересите на гражданите. Това е така нареченото 
                  второ ниво на местното самоуправление, което е категорично 
                  изискване на Европа. Досега мандатната комисия на конгреса на 
                  местните и регионалните власти винаги е завършвала своите 
                  доклади с констатацията, че няма изборни представители на 
                  второ ниво.
                  - Преговорите на политическите партии около сдружението може 
                  ли да се окажат първата лястовичка за по-нататъшни коалиции в 
                  парламентарните избори, след като контактът вече е направен?
                  - Това трябва да го оставим на политиците от висок ранг. На 
                  базата на преговори и обединяване на интересите може да се 
                  постига една или друга конфигурация в защита на интересите на 
                  съответните представители. 
