      Емисия: Петък, 4 Февруари 2000
                    
                  Нова агенция пази България от падащи ракети
                  СТОЯН ТОДОРОВ
                  Правителствена агенция за управление на кризите вече ще води 
                  борба с паднали ракети като тази в Горна баня. Новата 
                  структура се създава със Закона за управление на кризи, 
                  одобрен вчера от кабинета “Костов”.
                  “Падането на прочутата ракета в Горна баня е пример за криза 
                  извън пределите на страната, която ни засяга и която е работа 
                  точно на агенцията”, заяви зам.-министърът на регионалното 
                  развитие Борис Милчев. Негов екип е разработил антикризисния 
                  закон под прекия надзор на министъра без портфейл Александър 
                  Праматарски. Премиерът Иван Костов пък лично внесе проекта за 
                  обсъждане от правителството.
                  Правителствена агенция за управление на кризите ще води борба 
                  с бедствията и авариите. В нея като отделни управления ще 
                  влязат "Гражданска защита", “Пожарната” и “Държавният резерв”. 
                  Агенцията ще събира директно специнформация от 
                  разузнавателните и контраразузнавателни служби на страната. 
                  Начинът, по който ще става това, ще бъде определен със 
                  специална наредба на правителството. Данните обаче ще отиват в 
                  Националния ситуационен център, създаден по време на войната в 
                  Югославия. Центърът също ще стане част от агенцията.
                  “Като понятие кризата включва в себе си всички видове кризи, 
                  включително военна и вътрешнополитически и т.н. Някои дори се 
                  опитаха да предложат и банковите кризи”, обясни Борис Милчев. 
                  Политически кризи като разбиването на парламента през зимата 
                  на 1996-97 г. обаче щели да се уреждат с промени в Закона за 
                  отбраната и в Закона за МВР.
                  Според проектозакона ще има регистри на търговци и на обекти, 
                  чиято дейност е свързана с потенциална заплаха и възможност за 
                  възникване на кризи. Фирми с рискови дейности има в 
                  химическата индустрия, енергетиката и в производството на 
                  взривни вещества, поясни зам.-министър Милчев. До 5000 лв. ще 
                  бъде глобата за търговец, който извършва такава дейност, без 
                  да е поискал да бъде вписан в регистъра.

                        ЩО Е КРИЗА
                        Според новия законопроект “криза” е такава промяна на 
                        регионалната, националната или международна обстановка, 
                        характеризираща се с увеличена интензивност на 
                        разрушителни и агресивни процеси, при които са 
                        застрашени основни ценности, интереси и цели на 
                        обществото и се създава висока степен на заплаха за 
                        живота, здравето и имуществото на големи групи от хора, 
                        за унищожаване на съществуващите материални и природни 
                        ресурси и за функционирането на икономиката.

