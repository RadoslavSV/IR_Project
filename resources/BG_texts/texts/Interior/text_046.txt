      Емисия: Сряда, 5 Януари 2000
                    
                  Опозицията спечели изборите в Хърватия
                  Очаква се Ивица Рачан да е новият премиер на Хърватия
                  Партията на починалия Туджман призна поражението
                  Левоцентристка коалиция от опозиционни партии спечели 
                  парламентарните избори в Хърватия, а управляващата досега 
                  Хърватска демократична общност (ХДО), която извоюва 
                  независимостта на страната, призна поражението, съобщи АП.
                  Според първите съобщения коалицията между 
                  Социалдемократическата партия (СДП) и Хърватската 
                  социално-либерална партия (ХСЛП) печели 55,21 процента от 
                  гласовете, докато за ХДО са гласували само 21,54 процента. В 
                  Хърватия е налице промяна на ролите, след като опозиционната 
                  коалиция получи толкова гласове, колкото преди имаше 
                  недосегаемата партия на покойния президент Франьо Туджман.

                        Дражен Будиша , лидер на Хърватската социално-либерална 
                        партия и неговият коалиционен партньор Ивица Рачан от 
                        Хърватската социалдемократическа партия празнуват 
                        победата си в изборите.
                        Снимка:АП.

                  "Народът проговори", заяви лидерът на социалдемократите Ивица 
                  Рачан, след като репортери и привърженици на партията се 
                  стекоха в седалището на Социалдемократическата партия и се 
                  почерпиха с шампанско.
                  Външният министър Мате Гранич, който се очаква да бъде 
                  кандидат за президент на ХДО на изборите след 3 седмици, 
                  призна поражението на партията си и посочи, че получените 
                  гласове са "далеч под очакванията". "Поздравявам победителите, 
                  ние ще бъдем силна опозиция", заяви Гранич. "Дори и да сме 
                  загубили тези избори, ние ще спечелим следващите", заяви Ивич 
                  Пашалич от ХДО.
                  Според досегашните резултати левоцентристката коалиция би 
                  трябвало да има 71 депутати в 150-местната долна камара на 
                  хърватския парламент. ХДО получава 40 места, а коалицията на 
                  други четири центристки партии - 24. Възможно е да се окаже, 
                  че шестте партии от досегашната опозиция, които си обещаха 
                  сътрудничество, ще могат да контролират около две трети от 
                  местата в парламента. Такова мнозинство би позволило на новото 
                  правителство да промени конституцията и за изпълни 
                  предизборното си обещание да намали големите пълномощия на 
                  президента. Ивица Рачан заяви обаче, че това не е толкова 
                  важно сега, колкото преди един или два месеца, когато 
                  авторитарният президент Туджман можеше да попречи на 
                  опозицията да дойде на власт.
                  Лидерът на СДП Ивица Рачан и лидерът на ХСЛП Дражен Будиша 
                  отпразнуваха с шампанско победата на тяхната коалиция. Рачан, 
                  който е определен от двете партии за премиер при победа на 
                  изборите, заяви, че резултатите са "реалистични", защото "ние 
                  знаехме чувствата на гражданите". "Ще дадем най-доброто от 
                  себе си, за да оправдаем доверието", подчерта лидерът на 
                  социалдемократите.
                  Хърватският печат акцентира вчера върху "политическия разгром" 
                  на ХДО. Независимият "Ютарни лист" в статия на първа страница 
                  под заглавие "Тежко поражение за ХДО" писа, че хърватските 
                  избиратели санкционирали политиката, водена от партията през 
                  последните девет години. "ХДО, която претърпя истински 
                  разгром, се изправи пред масово народно недоволство, пред 
                  недоволството от ниското жизнено равнище на по-голямата част 
                  от населението, пред пълното неразбиране на причините, поради 
                  които Хърватия изпадна в по-голяма международна изолация, 
                  отколкото Румъния и България. "Към тези причини трябва да се 
                  добави и масовото разочарование на населението, защото ХДО 
                  ръководеше страната с една единствена идеологическа истина", 
                  писа "Ютарни лист".
                  Проправителственият печат също не спести критиките. "Вечерни 
                  лист" изтъкна няколко причини за голямата загуба на ХДО, като 
                  поставя на първи план факта, че хърватите са изтощени от 
                  дългото властване на ХДО, и политическата съобразителност, 
                  проявена от лидерите на опозицията. "Болестта на президента 
                  Франьо Туджман, който почина на 10 декември, и последвалата 
                  загуба на политическата инициатива доведоха ХДО до позиция на 
                  отбрана. А в политиката, щом веднъж се загуби инициативата, 
                  връщането е трудно", отбелязва вестникът.

                        Бъдещият министър-председател
                        Ивица Рачан е бавно говорещ бивш комунистически лидер, 
                        който, за ирония, си спечели слава през 1990 г. като 
                        човека, помогнал на Хърватия да се освободи от 
                        югославския комунизъм. Едно десетилетие по-късно 
                        55-годишният Рачан се върна под светлините на 
                        политическите прожектори, готов да сформира ново 
                        правителство и да сложи край на международната изолация, 
                        наложена на Хърватия по време на управлението с желязна 
                        ръка на бившия президент Франьо Туджман.
                        Социалдемократите на Рачан и социаллибералите на Дражен 
                        Будиша имат значителна преднина в девет от общо 10 
                        избирателни района, което ги поставя на водаческото 
                        място за започване на коалиционни преговори с другия 
                        опозиционен блок.
                        Ако няма големи изненади, брадатият, сивокос политик от 
                        кариерата ще излезе от преговорите идния месец като 
                        новия премиер на Хърватия.
                        "Аз съм готов да стана министър-председател. Давам си 
                        сметка, че няма да бъде лесно, но не смятам да бягам от 
                        отговорност", заяви вчера Рачан.
                        Завръщането му на политическия връх е още 
                        по-изненадващо, тъй като неговите реформирани комунисти 
                        почти изчезнаха след първите свободни избори в Хърватия 
                        през 1990 г., когато победи националистическата ХДО. 
                        Партията на починалия Туджман се опита да опетни имиджа 
                        на Рачан по време на изборната кампания, представяйки и 
                        него, и неговата партия като старомодните "червени".
                        Но Ивица Рачан твърди, че е за пазарна икономика и каза, 
                        че иска да приближи Хърватия по-близо до Европа, да 
                        увеличи работните места и да подобри жизнения стандарт. 
                        "Време е да кажем довиждане на миналото и да фокусираме 
                        вниманието върху сегашните проблеми и върху бъдещето, 
                        защото смятам, че Хърватия има бъдеще", подчерта Рачан.
                        Юрист по образование, Рачан отдавна се съсредоточи върху 
                        политиката. Той оглавяваше Централния комитет на Съюза 
                        на хърватските комунисти през 1989 г.- 90 г. преди 
                        вятърът на промяната да започне да духа през Източна 
                        Европа и Балканите. Рачан преименува партията, промени 
                        програмата й и взе смелото решение за многопартийни 
                        избори в Хърватия, докато тя все още бе югославска 
                        република.
                        Неговата партия бе изтласкана от лавината 
                        националистически чувства и се представи лошо на 
                        последвалите избори в момент, когато Туджман стягаше 
                        хватката си върху страната. Но Рачан упорито изпълняваше 
                        поставената си задача, работейки усилено да подобри 
                        имиджа си пред младите гласоподаватели. По-малко от 
                        месец след смъртта на Туджман, той умело овладя голямото 
                        желание за промяна и пое политическата инициатива. Макар 
                        да е умерен и предпазлив в публичните си изявления, той 
                        оглави критиките на опозицията към ХДО и често я 
                        критикуваше за човешките права, външната и 
                        икономическата й политика. 
                        Преди две години Рачан изуми обществеността като призна, 
                        че е приемал леки наркотици в младежката си възраст. По 
                        време на кратката предизборна кампания през декември той 
                        представи студентското си минало като свободен рокер, за 
                        да рекламира коалицията си. Той редовно се появяваше по 
                        рокконцерти, за да изнася силни речи пред младата 
                        публика за необходимостта от промяна.
                        С безработица от рекордните 20 процента и икономика, 
                        показваща спад миналата година, Рачан ще е изправен пред 
                        трудната задача да осъществи необходимите промени.
