      Емисия: Събота, 5 Февруари 2000
                   
                  Стоянов не дава разузнаването на Костов
                  Спецслужбите работят на самотек, притеснява се президентът. Те 
                  трябва да бъдат реформирани съобразно стандартите на НАТО, 
                  обяви премиерът
                  ТЕОДОРА БОЖКОВА
                  ДИЛЯНА ДИНЧЕВА
                  Разузнавателните служби трябва да имат специален статут, а не 
                  да са в агенция на подчинение на правителството. Това заяви 
                  президентът Петър Стоянов вчера пред журналисти, които беше 
                  поканил специално за 3-годишнината от подписването на 
                  декларацията за национално съгласие. 
                  В момента на няколко места се подготвят един или няколко 
                  проекта за закон за разузнавателните служби, според които 
                  всички спецслужби ще бъдат обединени административно в 
                  агенция, обясни държавният глава.

                        Шефовете на военното и цивилното разузнаване - Ангел 
                        Кацаров (вляво) и шефът на НРС Димо Гяуров. Един от 
                        изключително редките случаи, в които фоторепортери 
                        можаха да снимат професионалния разузнавач Кацаров.

                  Премиерът отказа да потвърди или отрече вероятността това да 
                  стане.
                  “Специалните служби трябва да бъдат реформирани съобразно 
                  стандартите на НАТО и съобразно тези стандарти специалните 
                  служби се поставят под граждански контрол, имат определен 
                  статут”, каза Иван Костов в отговор на въпрос от “Монитор” 
                  вчера следобед, преди да отлети за Мадрид. Той избягна да каже 
                  и какви точно са тези стандарти.
                  Засега на подчинение на президента е Националната 
                  разузнавателна служба. В МВР е Националната служба за 
                  сигурност - контраразузнаването. В структурите на военното 
                  министерство са военното разузнаване и контраразузнаване.
                  Това разделение стана чрез конституцията от 1991 г. Идеята на 
                  създателите й беше да се избегне злоупотреба със специална 
                  информация от някоя от властите.
                  Почти веднага след това в общественото пространство започна 
                  лансирането на идеи как всичките спецслужби да бъдат поставени 
                  под обща шапка. Един от авторите на подобна разработка е 
                  сегашният началник на политическия кабинет на военния министър 
                  Бойко Ноев ген. Чавдар Червенков, бивш шеф на военното 
                  разузнаване.
                  В момента българските разузнавателните служби до голяма степен 
                  работят на самотек и встрани от генералната политика и 
                  перспективите на България, каза Стоянов. Това е моето 
                  притеснение, уточни той.
                  Според държавния глава статутът на разузнаването трябва да 
                  бъде уреден със специален закон. Спецслужбите не мога да бъдат 
                  причислени нито към закона за администрацията, нито към закона 
                  за държавния служител, каза държавният глава.
                  Фикция е това, че след приемането на тези два закона всичко, 
                  което се роди в България, трябва да бъде агенция, изрази 
                  несъгласието си държавният глава. 
                  “Контрол върху службите задължително трябвало да имат и трите 
                  власти - парламент, правителство и президент. На тях 
                  спецслужбите задължително трябва да дават еднаква по обем и 
                  съдържание информация”, подчерта Стоянов.
                  В момента е точно така според разпоредбите на закона за съвета 
                  по сигурността към МС.
                  Откровенията на президента

                        За депутатите:
                        И мен ме притеснява дисциплината на народните 
                        представители по отношение на законотворчеството. Ще ми 
                        се те да мислят първо да се приемат качествени закони, а 
                        чак след това да бъдат партийни агитатори.
                        За Костов:
                        В СДС няма никакви лидерски проблеми. Аз нямам проблеми 
                        с Иван Костов и считам за недостойно като държавен глава 
                        да участвам в някакви партийни конфликти.
                        За СДС:
                        СДС трябва да върне доверието на гражданите в себе си, 
                        да се декапсулизира, да се отвори към хората, както през 
                        1996 - 1997 година. Управляващите трябва да кажат, че 
                        бъдещето на България зависи от всеки гражданин, а не от 
                        шепа хора от държавния апарат.
                        За бъдещия парламент:
                        Не са малко хората в България, които поставят под 
                        сериозно съмнение управляващата сега ОДС да възпроизведе 
                        своето абсолютно мнозинство и на следващите избори.
                        За корупцията:
                        Не съм доволен от дебата за корупцията. Някак си не 
                        усетих желание у всички политици от централната и 
                        местната власт да се борят реално с това явление. Нищо 
                        не действа толкова деморализиращо на българските 
                        граждани днес, както корупцията сред политическите и 
                        институционални среди. Това подкопава самата идея за 
                        изграждане на демократична България.
                        За промените в конституцията:
                        Преди да започне дебатът за промяна в Конституцията, 
                        трябва да се решат някои базови въпроси за стандарта на 
                        живот на българина. При сегашната социална 
                        неудовлетвореност, дебат за конституцията е не само 
                        нездравословен, но може дори да породи конфликти.
                        За коалициите:
                        Аз не искам да давам съвети на СДС, но няма да скрия, че 
                        има много неща, за които ме боли - и за СДС и за съдбата 
                        на България. Моделът за печелене на избори в България 
                        вече е ясен. Който се отвори към гражданите и към повече 
                        съюзници - той печели. Илюзия е да се печелят избори без 
                        съюзници.
                        За орязването на малките партии:
                        Никой не е обсъждал с мен въпроса за вдигане на 
                        бариерата за влизане на политически партии в парламента. 
                        Аз обаче смятам, че се управлява по-добре в резултат на 
                        сериозни програми, а не на технически прийоми като този 
                        да се наложи бариера за малките политически сили.
                        За консултативния съвет:
                        Консултативният съвет за национална сигурност ще се 
                        запази като орган, но трябва да му бъдат дадени повече 
                        правомощия, иначе той е обречен на политическо 
                        бездействие. Всички се надпреварват да ми казват, че 
                        съветът не може да взима валидни решения. На последните 
                        заседания се демонстрираше отношение, което не 
                        способства за авторитета на президентската институция.
                        За изборите:
                        Очаквам на националната си конференция СДС да си направи 
                        един самокритичен и реалистичен анализ. Реформата, която 
                        се прави в момента е много тежка и няма да предизвика 
                        ръкопляскания, но правителството на Костов не трябва да 
                        я спира, нито да забавя темповете й, смята Стоянов. Това 
                        е в интерес на СДС за спечелването на следващите избори, 
                        смята той.

                        Премиерът Иван Костов: Не коментирам президента
                        ДИЛЯНА ДИНЧЕВА
                        - Г-н Костов, днес президентът Стоянов каза, че според 
                        него разузнавателните служби трябва да имат специален 
                        статут и не е съгласен да бъдат на подчинение на 
                        правителството.
                        - Специалните служби трябва да бъдат реформирани 
                        съобразно стандартите на НАТО и съобразно тези стандарти 
                        специалните служби се поставят под граждански контрол, 
                        имат определен статут. Какъвто е статутът в другите 
                        страни, такъв трябва да е и в България.
                        - Той смята, че не трябва да са събрани в Агенция на 
                        подчинение на правителството.
                        - Няма да бъдат така. И в европейските страни, за които 
                        говоря, не е така. Например НСС, както ви е известно, 
                        дава своите доклади и до президента, и до председателя 
                        на Народното събрание и на министър-председателя, тоест 
                        работи за трите най-висши длъжности в държавата.
                        - А как ще бъде?
                        - Така ще бъде. Така би трябвало да бъде, ако правим 
                        реформа. Разбира се, може и да не правим реформа, но ще 
                        изостанем от подготовката си за влизане в НАТО. Нека не 
                        забравяме, че нашите специални служби са много далеч от 
                        състояние на граждански организации, гражданска дейност 
                        и граждански контрол.
                        - Президентът смята още, че работата на специалните 
                        служби върви на самотек и са далеч от генералната 
                        политика на България.
                        - Той следи работата и това са негови преценки. Аз ако 
                        имам някаква преценка, ще изтичам и ще ви запозная с 
                        нея, но в никакъв случай не съм съгласен да ме поставяте 
                        в противовес, да ме интерпретирате като страна, 
                        противопоставяща се и коментираща президента. Все пак 
                        българският президент е български президент и такива 
                        антиподи аз няма да позволя. Освен това чета вестници и 
                        знам каква е любимата тема. Съжалявам.
