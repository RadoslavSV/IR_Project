      Емисия: Събота, 5 Февруари 2000
                    
                  Депутатът Агафонов без имунитет напролет
                  Делото за банка “Славяни” приключи частично
                  БОРИСЛАВА РАДОЕВА
                  Депутатът и бивш собственик на банка “Славяни” Георги Агафонов 
                  най-вероятно ще бъде привлечен като обвиняем по делото за 
                  източването на трезора, съобщи вчера пред “Монитор” магистрат, 
                  пожелал анонимност.
                  Очаква се през пролетта главният прокурор да поиска от 
                  Народното събрание сваляне на неговия имунитет. Дотогава ще 
                  бъде образувано ново следствено дело за източването на 
                  банката, но то ще се води срещу неизвестен извършител. 
                  Според източници на “Монитор” в бюрото на висш магистрат вече 
                  е заключено едно искане за сваляне на имунитета на Агафонов. 
                  То е свързано с катастрофа, станала през есента на 1997 г. 
                  Тогава “Мерцедес”-ът на бившия БББ-депутат се удари челно в 
                  “Лада”. На пътя останаха един труп, трима ранени (сред които и 
                  Агафонов - б.р.) и куп ламарини. До момента по това дело 
                  депутатът е разпитван само като свидетел, но то още не е 
                  приключено.
                  Източникът на “Монитор” твърди, че към първото искане за 
                  сваляне на имунитета ще бъде присъединено още едно - с цел 
                  разследване за източването на банка “Славяни”.
                  Преди два дни Специализираната следствена служба приключи 
                  частично делото “Славяни”. То вече е изпратено в 
                  прокуратурата. Водещият следовател Марин Маринов е дал мнение 
                  за съд на двамата изпълнителни директори на банката Румен 
                  Жечев и Петко Колев заради отпуснати от тях 10 кредита на 
                  стойност 3 456 534 стари лв. Прокуратурата трябва да изготви 
                  обвинителното заключение срещу тях и да го изпрати в съда за 
                  насрочване на дата за процеса.
                  Делото “Славяни” беше приключено за първи път в края на март 
                  1999 г. с мнение за съд на Жечев и Колев за раздадени 
                  необезпечени и неиздължени кредити в размер на 1 342 981 434 
                  стари лева и 6 081 329 долара. Тогава от следствието заявиха, 
                  че на Агафонов му се е разминало. Месец по-късно обаче 
                  градският прокурор на София Нестор Несторов обяви, че "до 
                  десет дни ще се реши какво да се прави със следственото дело 
                  “Славяни”, тъй като не може Румен Жечев и Петко Колев да 
                  останат единствените обвиняеми”.
                  По-късно делото беше върнато за доразследване с нови указания 
                  за работа. Тогава от следствието обясниха, че имунитетът на 
                  Агафонов може да бъде свален, а под отговорност да бъдат 
                  привлечени и други длъжностни лица от банката. 11 месеца 
                  по-късно сумата, за която са отговорни Жечев и Колев е 
                  драстично намалена, а по делото са отделени материали за още 
                  14 следствени дела срещу кредитни милионери.
                  “Когато през март приключихме делото, то се състоеше от 14 
                  тома, сега е 38 тома. Прокуратурата трябва да изпрати указания 
                  за нови следствени дела срещу длъжностни лица от банката”, 
                  обясни следовател Маринов. Той твърди, че следствието 
                  разполага с достатъчно оригинални документи с подписа на 
                  Агафонов.

                        Кредити
                        В папките по делото “Славяни” се намира подписана от 
                        Агафонов банкова гаранция за 700 000 долара, отпуснати 
                        на габровската пирамида (вече фалирала - б.р.) “Демос”. 
                        Налице е и документ за отпуснат кредит на колектива на 
                        автосервиз “Вихрен” - Сандански. Кредитът е бил 
                        обезпечен едва след 6 месеца. С подписа си Агафонов 
                        свалил ипотеката. 191 млн. стари лв. кредит е получила 
                        финансово-брокерска къща “Тангенс”. Документите са 
                        подписани от изпълнителните директори на “Славяни” Жечев 
                        и Колев. В папките по делото обаче има и пълномощни, 
                        издадени на директорите за отпускането на този кредит. 
                        Те носят подписите на Георги Агафонов и бившият 
                        изпълнителен директор на банката Мирчо Пейковски. Банка 
                        “Славяни” е отпуснала и два кредита на телевизия “7 
                        дни”. С лихвите към днешна дата те са съответно 51 млн. 
                        стари лв. и 295 млн. стари лв.

                        Как се сваля имунитет
                        В случаи, че има достатъчно данни за извършено 
                        престъпление от депутат, парламентът трябва да свали 
                        имунитета му на народен представител, за да бъде 
                        възможно неговото разследване. Ако имунитетът не бъде 
                        свален, наказателно дело срещу депутат не може да бъде 
                        образувано, тъй като конституцията на България го 
                        забранява. За снемане на имунитет обаче главният 
                        прокурор трябва да изпрати искане до шефа на парламента. 
                        Той от своя страна трябва да уведоми парламентарните 
                        комисии, които да дадат становище по искането преди 
                        депутатите в пленарна зала. За свалянето на имунитета са 
                        необходими гласовете на 50 + 1% от гласовете на 
                        депутатите т.е. най малко 121 души “за”.

                        Депутатът и ексшеф на банка “Славяни” Георги Агафонов: 
                        Иде пролет, носи промяна
                        БОРИСЛАВА РАДОЕВА
                        - Г-н Агафонов, делото “Славяни” е частично приключено 
                        вече, но висш магистрат твърди, че в тази връзка 
                        напролет ще бъде искан вашия имунитет - как гледате на 
                        такова намерение?
                          Да са живи и здрави! Чакам ги с нетърпение да видя 
                          какво ще правят. Знаете - иде пролет, носи промяна. 
                          Дотогава - ще видим. Аз лично ще бъда радостен да видя 
                          развръзките на няколко неща отпреди две-три години. 
                          Това мога да кажа. Все пак обаче не мога да се 
                          произнасям преди институциите - те имат първата дума, 
                          пък аз ще имам втората.

                              Депутатът Георги Агафонов загадъчно обясни пред 
                              “Монитор”, че пролетта носи промяна.
                              СНИМКА: АРХИВ “МОНИТОР” 

                        - Следствието обаче твърди, че в папките по делото има 
                        не един документ с вашия подпис…
                        - Всичко, което е било правено, е било в интерес на 
                        банковата институция. Вероятно нещо е било подписвано. 
                        Сигурно е така. Ще изчакаме, за да разберем точно в кое 
                        смятат, че не сме били прави. Вероятно обаче тогава ще 
                        имаме силите и възможностите да докажем, че сме били 
                        прави.
                        - Смятате ли, че всичко, което е било правен в банка 
                        “Славяни”, е било законосъобразно?
                        - Винаги и само законосъобразни неща съм правил. И 
                        повтарям - всичко е било в интерес на банковата 
                        институция.
