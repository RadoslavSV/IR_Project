      Емисия: Сряда, 2 Февруари 2000
                   
                  Костов заби Стоянов в снега
                  Анелия Иванчева


                  Президентът Петър Стоянов от два дни седи на “Дондуков” 2 и 
                  чупи пръсти. И още: сърдито бърчи вежди. 
                  Държавният глава нервно крачи из кабинета си и по коридорите 
                  на президентството и все мята коси погледи. Към Министерския 
                  съвет отсреща. Не че сградата на “Дондуков” 1 му пречи на 
                  изгледа. Президентът ядно въздиша, вече е съвсем сигурен, че 
                  сегашният стопанин на правителствения дом Иван Костов явно му 
                  подлива вода.
                  Бял свят видя и поредното доказателство за това. 
                  Премиерът оповести идеята си да покани 4000 българи, които в 
                  момента са в чужбина. Сбирката щяла да е новият “Български 
                  Великден”. Целта била млади и преуспели българи да разкажат за 
                  живота си зад граница и ако пожелаят, да се върнат отново в 
                  родината си. Костов дори вече пресмята как да впрегне наши и 
                  чужди авиолинии да превозят нашенците за събора през април. 
                  И това, ако не е поредният премиерски номер, сервиран на 
                  президента. Затова е сърдит Стоянов. Яд го е, та му се плаче. 
                  Сега на кого да обяснява, на кого да се оплаква … Та нали още 
                  миналата година, през юни, президентът си разкри точно същата 
                  идея. Е, малко по-лежерна я виждаше той работата: сбирка на 
                  емигрантите на Роженските поляни в Родопите. Ама нали и 
                  правомощията му са такива - лежерни. Пред нашенците от 
                  странство чевермета, около тях 100 каба гайди. И като ще са 
                  агнешки мръвки, ливади и гайди, най-подхожда да е лято. Август 
                  си избра президентът и подготовката вече набирала скорост. 
                  А изведнъж, хоп, Костов готви подобно мероприятие… Ама 
                  сериозно, важно, с работни срещи, с официални предложения от 
                  Костов кой как да защитава българските интереси, там където е 
                  емигрирал. 
                  И президентът как да не се притеснява. Костов извозва 
                  българите от чужбина през април към родината. Как през август 
                  да ги викне пак да бият път насам. За едното чеверме гарнирано 
                  с гайди.
                  Макар че, ако държавният ни глава успее да се успокои, може да 
                  излезе от положението с тънък финт. Съборът на Костов се 
                  предвижда около Великден (тази година - 30 април). Вместо да 
                  чака август, Стоянов да запретне ръкави и бързичко да подготви 
                  агнетата и гайдите за почти паралелна проява - примерно по 
                  Гергьовден (6 май). Даже Костов ще е доволен. Ще видят всички 
                  черно на бяло сериозно свършената му работа. Пък после Стоянов 
                  ще нагости гостите. Да не говорим, че Гергьовден като празник 
                  на българската армия е съвсем подходящ за използване от 
                  държавния глава и върховен главнокомандващ на българската 
                  армия. 
                  Но как да се успокои Стоянов? Дори и да успее да втъкне 
                  инициативата си за емигрантите в тази на Костов, 
                  министър-председателят вече е доста напред с материала в други 
                  области. А президентът е поставен в ролята да му диша прахта.
                  Премиерът, например, почва да ни вкарва в Евросъюза с агитация 
                  “от врата на врата”. Той се кани да разговаря по въпроса с 
                  “колкото се може по-широк кръг от хора” и тръгва на обиколки 
                  из страната. И други подобни мероприятия, с които тръшка в 
                  земята президента дори по отношение на “представителни 
                  функции” - основни и почти единствени в списъка на 
                  правомощията на държавния глава.
                  Костов заби Стоянов дори и по отношение на снега. Президентът 
                  по каскет и заедно със съпругата си Антонина седяха в 
                  Новогодишната нощ край ротондата “Св. Георги” - в гъстия 
                  снеговалеж и с риск паянтовият навес да се срути втори път, 
                  този път върху главите им. 
                  С това си геройство обаче само могат да дишат пушилката на 
                  Костов и неговата съпруга Елена. Семейство Костови не стои под 
                  снега, то самоотвержено го рине. “Госпожа Костова и аз лично 
                  си чистим улицата от снега”, съобщи премиерът. И цяло 
                  Драгалевци знаело за това им пристрастие. Сега вече и цяла 
                  България.
                  Премиерът се зае да върши работата и на Столичната община. Не 
                  само по отношение на снега. За сега й определя приоритетите и 
                  колко пари ще й трябват, за да си свърши работата. Онзи ден 
                  това стана в София, скоро се очаква и другите градове.
                  Излиза, че президентът Стоянов наистина има защо да се 
                  притеснява. Не защото може да му спадне рейтингът. А защото 
                  може направо да му изстине мястото на президент - втори 
                  мандат. Не случайно все по-натрапчиво си пробива път слухът, 
                  че Костов се готви догодина да става държавен глава, а не да 
                  продължава премиерстването си. Разбира се, като преди това 
                  правомощията на българския президент бъдат разширени. 
                  И цялата показна активност на премиера Костов, присъща 
                  по-скоро за представителните задължение на президента ни, като 
                  че ли доказват този слух. Ако ли не, е просто поредната стрела 
                  от “Дондуков” 1 към “Дондуков” 2, носеща предупреждението 
                  Стоянов да си опича акъла и да кротува.
