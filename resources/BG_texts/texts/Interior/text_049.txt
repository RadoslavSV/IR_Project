ПОРЕДНИЯТ БУНТ В ПГ НА НДСВ ВЕРОЯТНО ПАК ЩЕ ОСТАНЕ КУЛОАРЕН, НО НИКОЙ НЕ ЗНАЕ ДОКОГА 

МАРИАНА КИРОВА, СИРМА НОЕВА  

В ПАРЛАМЕНТАРНАТА група на НДСВ винаги - още при сформирането й, е имало недоволни. И ако преди инакомислещите можеха да бъдат назидавани, поучавани и дори гонени, вече е опасно за мандата на правителството отцепването на който и да било депутат. 
А бунтарите в НДСВ искат прости неща, които винаги са желали редовите депутати във всички парламенти досега - участие на техни хора в изпълнителната власт и зачитане на мнението им при изготвянето на законите. И ако преди се намираше някаква форма за задоволяване на амбициите им, то сега властта е концентрирана у един човек - премиера Симеон Сакскобургготски, и в неговия парламентьор /първи заместник-председател/ Пламен Панайотов. Тъй като недоволните не могат и не смеят да атакуват пряко премиера, техните критики са отправени към Панайотов, който се превръща в 
 
БУФЕР НА НЕДОВОЛСТВОТО 
Основания за това явно има, тъй като не е тайна за никого, че точно предложените от него хора формират стабилно лоби и в изпълнителната, и в законодателната власт. 
Твърде възможно е от ръководството на групата действително да са водени разговори с недоволните да заемат дипломатически постове - стара практика от тоталитарно и "синьо" време за отстраняване на инакомислещите. Но също толкова е възможно въпросните депутати да си придават тежест и значимост, за да компенсират в общественото пространство анонимността си. Факт е, че тези депутати не са водещи членове на комисии, не са вносители на закони. Но в същото време те с гласовете си държат мандата. А при последните гласувания бройката на подкрепящите правителствените инициативи все повече се стопява. Дори се стига до рисковия минимум, при който гласуванията може да бъдат провалени. 
Не знам дали има предпоставки за разцепление в парламентарната група на НДСВ, но определено тя 
 
НЕ РАБОТИ КАТО ЕДИН ОТБОР 
казва Марианна Асенова, депутат от групата. Тя признава, че колегите й от управляващата партия наистина имат твърде много различия, но в същото време твърди, че принципите, които би изповядвала една нова група, ще бъдат същите, с които НДСВ спечели изборите. Това ще са принципите, заради които се обединихме около Симеон Сакскобургготски, констатира Асенова. Затова според депутати от НДСВ инакомислещите не са пристъпили към конкретни разговори с премиера. Според други моментът бил назрял и било наложително да се създаде нова група. 
Стела Банкова, която напусна НДСВ след тежък разговор с премиера преди година, заяви, че засега са водени само кулоарни разговори. Ако се създаде нова група от депутати от НДСВ в резултат на недоволството от ръководството на Пламен Панайотов, то това не е достатъчно, защото не интересува обществото, заяви тя. Банкова смята, че ако тези промени бъдат реализирани само поради вътрешнопартийни проблеми, няма да се получи нищо добро и полезно за обществото. Според нея водещо трябва да е критичното отношението към правителството и политиката му и оттам да се търси 
 
ДРУГА ПОЛИТИЧЕСКА ПЛАТФОРМА 
Другата напуснала НДСВ народна представителка - Елка Анастасова, също сподели, че не са водени преки разговори за сформиране на група от депутати от НДСВ, но действително много хора не били доволни. 
И ако има санкции спрямо онези депутати, които гласуваха против промените в закона за приватизацията, това ще се върне като бумеранг срещу правителството. Според Николай Бучков, депутат от НДСВ и член на Конституционния съюз, всеки опит за създаването на нова политическа партия е обречен на пълен неуспех. Той, който е известен като несъгласен с много от инициативите и на ръководството, и на икономическия екип на правителството, отрече да е търсен за създаване на нова група. Дълбоко се съмнявам, че някой ще напусне парламентарната група и ще я разцепи просто ей така, коментира той. Няма сформирана група от недоволни депутати от НДСВ, заяви и депутатът Никола Николов, който бе един от хората, гласували против промените в закона за приватизацията. Николов стигна и по-далеч - той заяви, че игнорирането на съдебната власт е предателство и че този закон е трябвало да бъде пратен в комисията за борба с корупцията, която да реши има ли в него корупционни нюанси. Ние сме 
 
СВИДЕТЕЛИ НА ГРАНДКОРУПЦИЯ 
която обслужва монополисти, олигархии, които поръчват закони, за да се облагодетелстват по законен път, като се използва безотговорността на институцията, наречена Народно събрание, и безотговорността на Министерския съвет, отсече Николов. Но не напусна групата вероятно защото разбира, че тежестта му е по-голяма като вътрешна, отколкото като пряка опозиция. 
Политическата логика води натам, че отделна група се създава в два случая - или когато има шанс за сформиране на ново правителство, или когато идват избори. В случая и двете възможности липсват. Затова е ясно, че нова група може да има само при една ситуация - ако депутатите бъдат притиснати и предизвикани чрез санкции. Много спокойно за ръководството биха се уредили нещата, ако тези депутати действително поемат ръководства на дипломатически мисии. Защото ще освободят местата за следващите в листите, които, докато се ориентират, ще са верни на правата линия. 
А що се отнася до идеята на хора като Емил Кошлуков да бъде отстранен Пламен Панайотов, то този вариант е възможен, но само чрез издигане на по-висок пост. Въпросът е какъв да е той. Иначе е много рисковано, след като близо две години той държи механизмите и на законодателната, и в голяма степен на изпълнителната власт. Друг е въпросът Панайотов ли е проблемът на инакомислещите, или просто властта. 
