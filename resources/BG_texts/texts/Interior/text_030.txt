Емисия: Вторник, 1 Февруари 2000
                    
                  Зам.-председателят на ДПС Кемал Еюп: Костов смени позицията си 
                  след Хисаря
                  БОЙКА БАШЛИЕВА
                  - Г-н Еюп, бихте ли казали повече подробности около идеята на 
                  ДПС в българската конституция да бъде записано, че България е 
                  многонационална държава?
                  - Все още не мога да ви кажа нищо конкретно. Като почнат 
                  дебатите за промяна в конституцията, тогава ще говорим повече.
                  - Имате ли представа кога ще стане това?
                  - В края на лятото, най-късно есента. 
                  - Защо настоявате в основния закон да има текст, че България е 
                  многонационална държава?
                  - Защото такива са фактите. България подписа Рамковата 
                  конвенция за малцинствата, в нея се говори за малцинства и 
                  като следствие е необходима промяна в конституцията. 
                  Реалностите трябва да са законово подплатени. На Балканите 
                  няма държава, в която да живее само един етнос. 
                  - Но преди малко Вие говорихте за признаване на малцинства, не 
                  на етноси?
                  - Трябва да уточним каква е дефиницията на понятието нация. В 
                  държавата могат да живеят различни националности и народности, 
                  но всички граждани образуват нацията като политическо понятие. 
                  Няма съвпадение между етно-нацията и политическата нация.
                  - Как ще коментирате резултатите от срещата на Иван Костов с 
                  лидерите на албанците в Косово и Македония Хашим Тачи и Арбен 
                  Джафери?
                  - Ахмед Доган говори доста по този въпрос. И двамата дойдоха 
                  по наша покана. Имаше заявка от тяхна страна за среща с Иван 
                  Костов.
                  - Доволни ли сте от нея?
                  - Да, ние сме удовлетворени от нея. 
                  - Защо Тачи и Джафери не дойдоха на конференцията Ви?
                  - Не знам по какви причини стана това, дали поради 
                  продължителността на срещата в Министерски съвет или пък нещо 
                  им е било подсказано…
                  - Как ще коментирате активността на СДС в последно време по 
                  въпроси, засягащи Балканите. Съвсем наскоро беше срещата в 
                  Хисаря, в събота пък - срещата с лидерите на албанците в 
                  Косово и Македония.
                  - Доста отдалечени са позициите, отстоявани от Иван Костов в 
                  Хисаря и на тази среща. В известен смисъл втората компенсира 
                  първата.
                  - Какво имате предвид?
                  - В Хисаря премиерът застъпи тезата, че от ембаргото страдат и 
                  невинните сърби, но това се изтълкува в известен смисъл като 
                  просръбска позиция. На срещата в събота пък бе реабилитирана и 
                  другата страна.
                  - Очаквахте ли този обрат?
                  - Неочаквано дойде за нас. Не предполагахме толкова бърза 
                  промяна в отношението на Костов. Но не сме далеч от тази идея 
                  и бихме я приветствали. Нашите очаквания са, че през тази 
                  година, най-късно през следващата, Косово ще се обособи.
                  - Не смятате ли, че това бързане от страна на правителството 
                  да признае едно независимо Косово може да навреди на страната?
                  - Няма да навреди. Има реалности и те трябва да се подплатят 
                  със съдържание, трябва да се търси трайно решение на 
                  проблемите на Балканите. Така че, това е една правилна стъпка 
                  към една такава възможност. Вижте, всичко това са проблеми, 
                  които чакат своето решение. Занапред ще има и много други 
                  срещи. На 9 февруари например г-н Ахмед Доган ще бъде в 
                  Скопие, където ще участва в Международна конференция за 
                  българския етнически модел. 
                  - Кой организира конференцията?
                  - Не мога да ви кажа. Но през март в София ще има втора среща, 
                  организирана от Американския институт за етнически отношения. 
                  В нея ще участват конгресмени от САЩ и представители на 
                  европейския политически елит.

