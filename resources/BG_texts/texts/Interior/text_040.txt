      Емисия: Петък, 4 Февруари 2000
                    
                  Ултрадесните набират скорост
                  На сесията на Парламентарната асамблея на Съвета на Европа в 
                  Страсбург миналата седмица бе обсъден и приет доклад 
                  “Заплахата за демокрацията от страна на екстремистки партии и 
                  движения в Европа”. Автор е добре познатият у нас датски 
                  социалдемократ Хенинг Гелерод.
                  Едни от най-важните изводи в доклада:”В сегашния момент 
                  най-бързо набиращата скорост политическа форма на екстремизъм 
                  е “постиндустриалната” крайна десница”. И още:”Напредъкът на 
                  партии, които пряко или непряко окуражават ксенофобията, 
                  нетърпимостта или расизма, е особено тревожно явление в някои 
                  държави членки на Съвета на Европа. Резултатите на подобни 
                  партии на неотдавна състояли се различни избори са значителни. 
                  Такъв е случаят с Австрия, Белгия /в областта Фландрия/, 
                  Франция, Швейцария”.

                        Жан - Мари льо Пен

                  Дълги години ултрадясната тенденция бе най-силно изразена във 
                  Франция. В различни години и на различни избори хората на 
                  прочулия се Жан-Мари льо Пен печелеха над 10 на сто от 
                  гласовете, особено в южните части на страната и там, където 
                  има компактно емигрантско население. Работите до такава степен 
                  наболяха, че партиите от традиционната десница във Франция 
                  решиха официално да не влизат в каквито и да е коалиции с 
                  Националния фронт на льо Пен.
                  Това постепенно докара проблеми на френските ултрадесни. 
                  Монолитната им партия се разцепи на две крила – Национален 
                  фронт и Национално движение. Едното крило смята, че няма място 
                  за никакви споразумения с умерените десни, второто – че тази 
                  възможност трябва да се използва. Иначе и двете крила ратуват 
                  за изгонване на чужденците от Франция, критикуват яростно 
                  интеграцията в рамките на ЕС и настояват за приемане на 
                  по-строги закони в страната.
                  В малка Белгия открай време съществуват ултрадесни тенденции, 
                  както във френски говорещата й част Валония, така и в 
                  говорещата фламандски Фландрия. През Втората световна война 
                  крайните участваха със свои военни формирования в 
                  хитлеристката армия, даже се биха на източния фронт срещу 
                  Червената армия. И едните, и другите искаха от Хитлер 
                  “държавна независимост” за своите области от Хитлер. След 
                  войната ултрадесните във Валония западнаха, без никога да са 
                  изчезвали напълно. Все пак безработицата в областта е много 
                  висока, а точно безработицата подхранва идеологията на 
                  ултрадесните навсякъде в Европа. Затова пък техните “идейни 
                  колеги” във Фландрия укрепиха силите си. Те издигнаха знамето 
                  на отцепване на областта и обявяването й за самостоятелна 
                  държава. Техни представители в ред общински съвети отказваха 
                  демонстративно да говорят на френски, в някои чисто фламандски 
                  общини бяха вкарани в действие откровено сегрегационни 
                  разпоредби по отношение на всички неговорещи фламандски. 
                  Включително и по отношение на белгийците, говорещи френски.
                  Най-голямата и най-добре организирана политическа сила на 
                  ултрадесните във Фландрия бе и остава Влаамс /Фламандски/ 
                  блок. На някои избори, включително прламентарни блокът печели 
                  над 5 на сто от гласовете.
                  Все повече надигат глава ултрадесните в Швейцария. Основното в 
                  техните искания е страната да бъде прочистена от чужденците, 
                  за да не мърсят с присъствието си хубавия и добре подреден 
                  швейцарски пейзаж.
                  Все по-често напоследък се говори за надигането на мощно, 
                  ултранационалистическо крайнодясно движение в Русия. По общо 
                  мнение сила му дава либерализирането на руската икономика и 
                  свързаното с това масово обедняване на най-широки слоеве от 
                  населението. Това движение е един “коктейл” от собствено 
                  ултрадесни, от панславистки националисти и от някои 
                  ултракрайни комунистически тенденции. Обединяващото за тях е 
                  идеята за Велика Русия, отхвърлянето на “декаденството” на 
                  Запада, особено в неговите либерални прояви. 
