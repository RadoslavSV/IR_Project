ПРЕХОДЪТ В БЪЛГАРИЯ НЯМА ДА СВЪРШИ, ДОКАТО ИКОНОМИКАТА НЕ ЗАПОЧНЕ ДА ФУНКЦИОНИРА ПО ЕВРОПЕЙСКИ СТАНДАРТИ 

С ДИМИТЪР АБАДЖИЕВ, ЗАМ.-ПРЕДСЕДАТЕЛ НА ПГ НА СДС, РАЗГОВАРЯ МАРИАНА КИРОВА  

 
 
 ГОСПОДИН АБАДЖИЕВ, ВИЕ НЕЕДНОКРАТНО АТАКУВАТЕ ВЪТРЕШНОПОЛИТИЧЕСКИТЕ АКТОВЕ НА ВЛАСТТА. КАК БИХТЕ ОЦЕНИЛИ УПРАВЛЕНИЕТО ПРЕДИ НАЧАЛОТО НА НОВИЯ ПОЛИТИЧЕСКИ СЕЗОН? 
- Като некомпетентно, като управление, което не е изпълнило политическите си обещания, с които дойде на власт. Мнозинството потъпква върховенството на закона и конституцията. Това управление не се съобразява с опозицията и погазва нейните конституционни права. Налице са елементи на тоталитаризъм. Това е много опасно за България, особено сега, когато получихме покана за членство в НАТО и когато желаем присъединяване към Европейския съюз. А той е общност на ценности и спазване на върховенството на закона. Именно тези ценности са довели до просперитета на страните членки. Всички граждани в България разбират, че за да има повече възможности за тях, трябва да има първо спазване на законите. Колкото и да е тъжно, аз твърдя, че демокрацията е отново застрашена. И това е обяснимо - демокрацията е много крехка, особено за страна като нашата, минала през дълъг тоталитарен период, поради което тя няма и здрави основи. 
 
АКО ДЕМОКРАЦИЯТА НЕ СЕ СЪХРАНЯВА ОТ САМИТЕ ПОЛИТИЦИ И ОТ ПОЛИТИЧЕСКАТА СИСТЕМА, МОЖЕ ДА БЪДЕ ПОТЪПКАНА 
Хората лесно чуват популистките послания, защото изпитват големи трудности при прехода. Затова те лесно се поддават и на посланията за твърдата ръка. Точно поради тази причина отговорността на политиците е голяма. 
 
СЪГЛАСЕН ЛИ СТЕ С ТЕЗАТА, ЧЕ ПРЕХОДЪТ У НАС Е ЗАВЪРШИЛ? 
- Не, не съм съгласен. Той може би е завършил на формално основание - приети са необходимите закони, които се изискват от ЕС, изпълнени са политическите критерии, създадени са предпоставки, поради които ние вече имаме функционираща пазарна икономика. Но преходът е нещо много повече - освен закони той е и функциониране на самата икономика според европейските изисквания и начин на мислене. А това е въпрос на доста дълъг период. 
 
СПОРЕД НЯКОИ ПОЛИТИЦИ ОТДЯСНО, СЛЕД КАТО ПОЛУЧИХМЕ ПОКАНА ЗА ЧЛЕНСТВО В НАТО, С КОМУНИЗМА В БЪЛГАРИЯ БИЛО СВЪРШЕНО. ТАКА ЛИ Е СПОРЕД ВАС? 
- Аз мисля, че с комунизма в България ще бъде свършено, след като станем членове на НАТО. Поканата ни гарантира поставянето на определени рамки, което е нещо много добро. Вероятността за необратимостта на посоката ни е много по-голяма след поканата, но докато не станем окончателно членове, рискове съществуват. Предстои ратификация, преди това разговори със страните членки на НАТО. Известно е, че Сенатът на САЩ е може би най-важният сред всички парламенти, в които ще се ратифицира нашият договор. Ние трябва да докажем, че сме на висотата на отговорностите. След окончателното ни членство ще можем да кажем дали сме ги изпълнили. 
 
НА КАКВО СЕ ДЪЛЖИ ЕВРОСКЕПТИЦИЗМЪТ НА СТРАНИТЕ ОТ ЕС СПРЯМО БЪЛГАРИЯ? 
- Много са факторите за това. От една страна, причина е ниският ни жизнен стандарт, от друга - има причини на чисто ирационална основа. В западноевропейските общества в продължение на десетилетия е създавано впечатление, че България и въобще православните страни са по-различни от другите източноевропейски неправославни страни. Някак си политическото отношение към Полша, Унгария и Чехия и прибалтийските страни е доста по-различно, отколкото към нас. Аз мисля, че европейските страни трябва да надмогнат това чувство и да покажат еднакъв подход към всички. 
 
ПРАВИТЕЛСТВОТО Е ИЗКЛЮЧИТЕЛНО НЕПОСЛЕДОВАТЕЛНО, ЗАБАВИ ИКОНОМИЧЕСКИТЕ РЕФОРМИ, ИНВЕСТИЦИИТЕ СПАДНАХА НЯКОЛКО ПЪТИ 
При това то нарушава конституцията, показва нестабилно отношение към основни европейски ценности. Това за съжаление не може да не засили резервираното отношение към нас. 
 
ДАЛИ СПОРЕД ВАС ПРИ ЕДНО ЕВЕНТУАЛНО БЪДЕЩО ЛЯВО УПРАВЛЕНИЕ ЕВРОИНТЕГРАЦИЯТА НИ ЩЕ ПРОДЪЛЖИ С НЕОБХОДИМИТЕ ТЕМПОВЕ? КАЗВАМ ТОВА НА БАЗАТА НА СОЦИОЛОГИЧЕСКИТЕ ДАННИ КЪМ МОМЕНТА, СПОРЕД КОИТО БСП ПЕЧЕЛИ НАЙ-МНОГО ГЛАСОВЕ. 
- ЕС приема всяко демократично избрано правителство без значение дали то е ляво или дясно. Но аз съм убеден, че за България е жизнено важно да има десноцентристко управление, защото реформите, които са необходими, са свързани изцяло с десноцентристка политика. Това означава съживяване на икономиката, засилване на частната инициатива, по-малко участие на държавата в икономиката и по-голямо участие по отношение на сигурността. 
 
КАКВИ СА ШАНСОВЕТЕ СДС ДА НАВАКСА ИЗОСТАВАНЕТО В РЕЙТИНГА СИ И ТОЗИ ПРОЦЕНТ ОТ 8-10% ДА СЕ ПОВИШИ? 
- Аз мисля, че ако СДС не се вглежда в процентите, а се съсредоточи в своите отговорности и бъде честен пред себе си и пред избирателите, хората ще видят, че е отговорна политическа сила. Те ще разберат, че можем да извлечем поуки и от грешките си. Ние сме единствената политическа сила, която заедно с партньорите си е направила нещо реално за държавата и е положила основите на всичко, което днес наричаме успешен преход. 
 
КАКВА Е РОЛЯТА НА СОЦИОЛОГИЧЕСКИТЕ ИЗСЛЕДВАНИЯ В ЧИСТО ПСИХОЛОГИЧЕСКИ ПЛАН? 
- Те имат своята роля в това отношение, но не трябва да забравяме влиянието на няколко фактора. На първо място е този, че политическите нагласи са съвсем различни в състояние на избори. Самите избори са най-вярното социологическо проучване. Аз искам да напомня резултата от кметските избори в Русе - социолозите заявяваха, че там кандидатът на БСП печели убедително, а видяхме, че спечели този на СДС. Така че сега са ни необходими повече вяра, воля и повече спокойствие. Според мен мотивацията на хората, които са ни подкрепяли, се засилва. Преди срещите в Прага и Копенхаген управляващите се опитваха да прокарат всичките си основни икономически интереси, за да могат да се оправдават с това, че някой ги атакува. Всъщност те използваха като параван тези две срещи, за да извършват своите закононарушения и престъпления. 
