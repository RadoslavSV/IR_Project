Депутати от НДСВ се отцепиха в НИЕ
DNЕVNIК.ВG 10/2 - 12:52 ч.

   

 
 
Никола Николов/в ляво/ и Пламен Кенаров са сред учредителите на новата група в парламента. Неин председател ще бъде Никола Николов. Снимка: Надежда Чипева/"Дневник" 
 

В деловодството на парламента в понеделник е внесено искане за създаване на нова парламентарна група - Национален идеал за единство /НИЕ/. 

Това съобщи пресцентърът на парламента. 

Под искането за създаването на нова парламентарна група /ПГ/ са се подписали народните представители от НДСВ Иван Козовски, Мария Гигова, Димитър Стефанов, Марианна Асенова, Никола Николов и Пламен Кенаров, както и независимите депутати Сийка Димовска, Надка Пангарова, Стела Банкова и Владимир Димитров. За председател на новата група е предложен Никола Николов. 

В 11,04 часа шестимата депутати от НДСВ са подали молба за напускане на парламентарната група на НДСВ, а в 11,20 часа в деловодството е било внесено искането за създаване на новата парламентарна група, уточниха от пресцентъра на Народното събрание. Според парламентарния правилник нова парламентарна група може да бъде създадена от най-малко 10 депутати. Депутатите от НИЕ влязоха в Народното събрание с бюлетината на НДСВ. При излизането от управляващото мнозинство на Сийка Димовска, Надка Пангарова, Стела Банкова и Владимир Димитров се появиха инсинуации за сформирането на нова парламентарна група. Нейният факт става известен едва една година по-късно. 

Във вторник ще има специална пресконференция, на която народните представители, подписали искането за създаване на нова парламентарна група, ще представят политическата си декларация и цели, съобщиха Никола Николов и Марианна Асенова. 

Пред журналисти в парламента председателят на ПГ на НДСВ Пламен Панайотов каза, че научава от медиите за внесеното искане и ще коментира, когато се запознае с въпроса. 

Новата ПГ НИЕ няма да застраши мнозинството на НДСВ в парламента, прогнозират политически наблюдатели.Те смятат, че в тази ситуация гласовете на ДПС ще имат по-голяма тежест при гласуването на спорни в пленарна зала текстове. Те очакват това да проличи при разглеждането на 15-те големи приватизационни сделки в парламента. 

НДСВ ще разполага с 109 депутата, ОДС-50, Коалиция за България - 48, ДПС-20, НИЕ-10, а Евгени Бакърджиев и Осман Октай ще са независими на този етап. 

"НИС на СДС оценява внесеното в деловодството на Народното събрание искане за създаване на нова парламентарна група под името Национален идеал за единство /НИЕ/ като логично развитие на процесите в парламентарната група на НДСВ", се посочва в изявление на говорителя на СДС Николай Младенов. 

"Случващото се е закономерно за една парламентарна група, сформирана не на основата на политически възгледи, а заради временни конюнктурни интереси", се посочва в изявлението. Отбелязва се, че СДС споделя констатациите в политическата декларация на новото формирование. 

"Става дума за криза, която се отразява върху цялото българско общество и се вижда от всички български граждани", се казва в изявлението на СДС. 

Според Кемал Еюп от ДПС създаването на новата парламентарна група Национален идеал за единство ще подейства консолидиращо и отрезвително на мнозинството, но няма да има деструктивно влияние. 

"Беше неизбежно това да се случи", коментира Кемал Еюп. "Има демокрация, не виждам проблеми, че има искане за нова парламентарна група, дано това доведе до по-голяма консолидация в НДСВ", каза още Кемал Еюп. 

"Нова парламентарна група не може да се създаде, правилникът на Народното събрание не го позволява", каза пред журналисти в парламента председателят на Народното събрание Огнян Герджиков по повод искането на депутати от НДСВ и независими за създаване на нова парламентарна група. "Правилникът не позволява да се създават нови парламентарни групи от такива политически сили, които не са участвали в парламентарните избори", обясни той. "Няма как да бъде подложено тяхното искане на гласуване в пленарна зала", добави Герджиков. Той предположи, че вероятно депутатите, внесли искането, ще останат като независими. "Това са естествени процеси, те не са нито фатални, нито страшни", заяви Герджиков. 
