      Емисия: Събота, 5 Февруари 2000
                    
                  Демократите пият уиски, сините – шампанско
                  Посетители уреждаха въпроси с народните избраници сред два 
                  рождени дни
                  ДИАНА ПЕТРОВА
                  В 11.30 часа депутатите излязоха в полагаемата им се почивка и 
                  се отдадоха на гуляи. 
                  Мнозинството се раздели на два потока - единият отиде да 
                  поздрави рожденичката Светлана Дянкова, зам.-шефка на синята 
                  група, а другият - Николай Христов, депутат от 
                  Демократическата партия. Господинът черпеше с уиски, дамата – 
                  с шампанско.
                  Дянкова си тръгна по-късно с три кофи с букети. Да я поздравят 
                  лично дойдоха министрите Иван Нейков, Антоний Славински, 
                  Александър Праматарски и Венцислав Върбанов. Той едва успя да 
                  се измъкне от земеразделителните проблеми на Долно Оризово, 
                  преследващи го чрез Руси Статков, за да отпие глътка шампанско.
                  “За водолея е много важен усетът, че има приятели и затова за 
                  мен беше най-важна атмосферата на празника”, философски обясни 
                  радостта си пред “Монитор” рожденикът Христов. Той поканил с 
                  нестандартно съобщение колегите си от БЗНС-Народен съюз и 
                  Демократическата партия като овесил в стаята следния 
                  текст::”Колеги, приятели, нека в 10.45 часа потвърдим 
                  единството на коалиция Народен съюз във връзка с 42-ия ми 
                  рожден ден. Подпис: Николай Христов”.
                  Той също бе почетен от министрите Славински и Праматарски, 
                  които са му и съпартийци.
                  В същото време външен посетител се хвалеше на Красимир 
                  Каракачанов, че уредил техен общ приятел в някакъв борд. “Ей, 
                  най-после да миряса”, зарадва се и лидерът на червено-черните.
                  Транспортният министър Антоний Славински си шушнеше в един 
                  ъгъл със синия депутат Димитър Иванов. От разговора им 
                  долитаха само откъслечните клетви на Славински: “Аз 
                  националните интереси няма да предам”.
                  Край тях Юлия Берберян развяваше патешко жълта полупрозрачна 
                  пола и блуза в същия цвят и се опитваше да си контактува с 
                  колежката си Виктория Василева, която даваше интервю за БНТ, 
                  поседнала на кожено канапе. Оператор, осветител и видеотехник 
                  се суетяха около огромна камера, поставена на статив, и се 
                  молеха на Василева да каже “Проба, проба, едно, две три”. Тя 
                  обаче си бъбреше с репортерката, която накрая вместо 
                  депутатката направи пробата. 
                  “Какво стават тука бе, филм ли снимат”, питаше външен гост, 
                  облякъл абитуриентския си костюм и всячески се опита да влезе 
                  в кадър, но осветителят го изгони.
                  На другото канапе кротко и дълго си бъбреха бившият 
                  образователен министър и настоящ депутат Веселин Методиев и 
                  началникът на кабинета на Костов Николай Вълчев. 
                  Колоритни фигури се появиха в десния кулоар след 12 часа. 
                  Земеделецът Георги Петров, известен с прякора си, шумно 
                  обясняваше на всички, които се интересуваха, че е много добре 
                  като бизнесмен. Петров е шеф на винзавода в Ловеч. Той обаче 
                  настояваше пред незнаен мъж да му намери “момиче, което ще 
                  свърши работата”.
                  Васил Михайлов - Нубиеца по същото време надълго разказваше в 
                  коридора на пресцентъра за одисеята на някакви ТИР-ове. Цялата 
                  история, описана на висок глас, пречеше на журналистки, които 
                  се мъчеха да си свалят записите. 
                  Николай Колев - Босия също търсеше място под слънцето в десния 
                  кулоар и непрекъснато надничаше в залата.
                  Бившият шеф на волейбола Валентин Заяков, който е член на 
                  Евролевицата, шумно нацелува Емилия Масларова. После му се 
                  наложи да обяснява на лидера на ОКЗНИ Добромир Задгорски защо 
                  не е могъл да дойде на купона за 10-годишнината на 
                  организацията му. Задгорски пък, облечен в строг костюм, почти 
                  изкара един работен ден в парламента като не спря да говори по 
                  мобифона си, крачейки.
                  Атракцията в левия кулоар стана проф.Андрей Пантев, който 
                  надълго си бъбри с червения депутат Пламен Славов. 
                  “Кой не знае проф. Пантев, кой не е слушал за него”, 
                  изрецитира Славов, докато обличаше професора на изпроводяк. И 
                  после обясни, че го поканил на кръгла маса за етническите 
                  малцинства и интеграцията им, организирана от БСП.
