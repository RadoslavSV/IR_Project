Емисия: Понеделник, 7 Февруари 2000
                    
                  Рокади на областни лидери на СДС
                  В Стара Загора досегашният син шеф оцеля, в Габрово ще е и.д. 
                  до изтичане на мандата, в Добрич избраха ново лице
                  ЕКИП “МОНИТОР”
                  Депутатът д-р Ваньо Цонов успя вчера да запази шефското си 
                  място като председател на областния съвет на СДС в Стара 
                  Загора след като при явно гласуване надделя над колегата си 
                  Сашо Стоянов с 10 на 6 гласа. Седмица по-рано областният съвет 
                  не успя да избере нов председател, тогава при вота Цонов и 
                  Стоянов получиха по равен брой гласове. При вчерашното 
                  гласуване всички сини депутати от региона са гласували срещу 
                  колегата си д-р Цонов. Той обаче е получил доверието на 
                  по-големите общински организации на СДС в областта, твърдят 
                  участници във вота.
                  Преди това на извънредно заседание в петък вечерта общинският 
                  съвет на сините в Стара Загора изключи от СДС петима вътрешни 
                  опозиционери, оспорващи легитимността на избраните през 
                  декември на скандална конференция нови шефове. Аут от партията 
                  са активистите Злати Златев, Петър Калчев, Динко Первазов, 
                  Катя Ковачева и Радни Раднев. Последните четирима са 
                  председатели на градски клубове. Отлъчената група е известна 
                  още като “Цанковистката фракция” съставена от привърженици на 
                  бившия кмет проф. Цанко Яблански. В началото на януари 
                  цанковистите организираха алтернативно градско събрание на 
                  сините, което написа писмо до Костов и НИС с искане за 
                  насрочване на нова отчетно-изборна конференция. Решението за 
                  отлюспването на петимата е взето с пълно мнозинство, съобщи за 
                  медиите лидерът на общинския СДС арх. Иван Иванов. Той обаче 
                  бе репликиран от председателката на градски клуб № 8 Светла 
                  Карастоянова, която съобщи, че не е била поканена да участва в 
                  гласуването. Други единадесет шефове на партийни клубове също 
                  не са били уведомени за извънредния трибунал, изхвърлил от 
                  партията бунтарите. Неуспелият кандидат-кмет арх. Иванов пряко 
                  обвини петимата за изборното поражение на сините през есента. 
                  Вчера сините депутати Сашо Стоянов и Стефан Мазнев 
                  коментираха, че станалото в петък е грубо нарушение на устава 
                  на СДС. Всички изхвърлени ще обжалваме решението пред 
                  областния съвет, съобщи директорът на историческия музей в Ст. 
                  Загора Петър Калчев.
                  Председателят на областни съвет на СДС в Габрово Цоньо Ботев 
                  подаде вчера оставка. Така той поемал свята част от вината за 
                  изборната загуба в Габрово. 
                  Оставката му е приета на заседание на областния съвет, но го 
                  задължили да изпълнява функциите си до края на мандата на 
                  областното ръководство, който изтича през април, съобщиха сини 
                  активисти.
                  Още когато СДС изгуби кметското място с 18% общинските 
                  партийни лидери обвиниха за загубата областния съвет на СДС, 
                  който игнорирал техните решения, настанил свои хора в листата 
                  за общински съветници и подменил вота на избирателите на 
                  предварителните избори, като наложил своя кандидатура. След 
                  загубата Цоньо Ботев обеща да се оттегли, но държеше това да 
                  стане след провеждане на общинските събрания на СДС в четирите 
                  града на габровска област. Ботев, който е шеф на Комитета по 
                  стандартизация и метрология, е подал оставката си и като 
                  председател на регионалната туристическа асоциация “Стара 
                  планина”.
                  Депутатът Людмил Бешков бе избран за председател на синята 
                  партия в Добричка област и смени на поста колегата си д-р 
                  Ганчо Стоянов. На отчетно-изборното събрание бе казано, че СДС 
                  в областта е прекъснала диалога с хората и другите политически 
                  сили заради партийна надменност. “Когато някой не си свърши 
                  докрай работата или е омръзнал на хората, тогава го сменят”, 
                  обяви на пресконференция Людмил Бешков.
