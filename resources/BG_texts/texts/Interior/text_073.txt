Президентът добави и вето към интригата за "Булгартабак"
ЕКИП НА "ДНЕВНИК" 20/2 - 20:42 ч.

"Дойче банк" най-вероятно няма да се откаже от сделката за "Булгартабак", въпреки че в четвъртък президентът наложи вето върху поправките в приватизационния закон. Това беше основната заплаха, която неофициално се разнасяше из инвестиционните среди, и ключов аргумент на лобиращите пред Георги Първанов да обнародва закона, без да го връща за прегласуване. Въпреки обратното решение обаче, източници на "Дневник" са склонни да смятат, че "Дойче банк" все пак ще остане в приватизационната процедура и ще удължи валидността на офeртата си, ако поправките бъдат прегласувани. 
Тяхната основна цел беше да отпушат блокирана от ВАС процедура за продажба на "Булгартабак", като се премахне съдебният запор върху сделката и купувачът се одобри от правителството и парламента. По този ред беше предвидена приватизацията и за още 14 дружества, обявени като важни за националната сигурност. 
В четвъртък от "Дойче банк" (която изкупи акциите на избрания за предпочетен купувач - "Тобако кепитъл пъртнърс") се въздържаха от коментар по президентското вето. От инвестиционното дружество на банката в Лондон обясниха, че ангажираните по сделката ще могат да бъдат намерени едва след петък. 
Днес ще поканя посланиците на Европейския съюз, НАТО и Русия, за да ги уверя, че позицията на правителството и парламентарното мнозинство не е променена, че има политическа воля ветото на президента да бъде преодоляно и националните интереси да бъдат защитени. Така вицепремиерът Николай Василев коментира бъдещите действия на кабинета. Той уточни, че прави изявлението като вицепремиер, член на политическия съвет на НДСВ и съвносител на промените. Василев ще помоли посланиците да предадат това послание на инвеститорите от техните страни. 
Правителството води битка за допускането на западния капитал в България, коментира ветото на президента министърът на регионалното развитие и благоустройството Валентин Церовски. "Не съм убеден, че тези, които пречат, съзнават своята отговорност. Винаги бих предпочел "Дойче банк" пред редица други познати ни инвеститори", каза още той. 
От Агенцията за приватизация (АП) се въздържаха от коментар. Същото направи и представителят на "Тобако холдинг" - едното от двете дружества с валидни оферти за сделката "Булгартабак". Тихомир Трендафилов, представител на другия участник - "Росбулгартабак", подкрепи президентското вето. "За мен е недопустимо отпадането на съдебния контрол, защото се нарушават конституционните норми", каза Трендафилов. 
И БСП, и СДС приветстваха ветото като навременна и логична стъпка. Както и се очакваше, депутатите от мнозинството определиха аргументите на президента като неубедителни и са готови безпроблемно да го прегласуват без промяна. Последното обаче със сигурност няма да е "лесно и безпроблемно". Депутати казаха пред "Дневник", че совалките за преброяване на "неверниците" в мнозинството вече са започнали. Очаква се поредното гласуване на закона да се случи следващата седмица. 
При приемането му (преди ветото) седем депутати от НДСВ гласуваха против текста за премахването на съдебния контрол. Никой в царската група не може да гарантира, че отцепилите се по-късно в НИЕ няма да увлекат още някой и друг глас, или че няма да има депутати, които да решат трудното гласуване с отсъствието си. 
Ще следя кой е тук и кой е в отпуск в чужбина, кой с каква карта гласува, заяви Никола Николов, който оглави неслучилото се НИЕ. Преди време той се закани, че ще направи всичко възможно законът да не мине. От СДС и БСП заявиха, че както на първо четене, така и сега няма да подкрепят закона. 
При окончателното класиране на офертите на кандидат-купувачите на тютюневия холдинг АП обяви за спечелил конкурса "Тобако кепитъл партнърс", учредено от адвокатите Джингов, Гугински, Кючуков и Величков. Петчленен състав на ВАС отмени решението на агенцията този кандидат да купи холдинга и разпореди да поиска повишаване на цената от всички кандидати, като в същото време я задължи да декласира подкрепяния от "Дойче банк" "Тобако кепитъл партнърс". 
В момента ходът на приватизационната процедура за тютюневия холдинг продължава по стария закон. С оглед на влязлото в сила съдебно решение на декласиране на "Тобако кепитъл партнърс", АП трябва да покани за повишаване на офертите останалите двама кандидати - "Тобако холдинг" и "Росбулгартабак". Очаква се днес консултантът по сделката "Кредитанщалт инвестмънт банк" да уведоми АП кога кандидатите могат да влязат в информационна зала, за да актуализират данните си за финансовото състояние на "Булгартабак".
