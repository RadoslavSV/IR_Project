      Емисия: Петък, 4 Февруари 2000
                    
                  Маскирани обраха червен депутат
                  Бандитите влезли в дома на Георги Карабашев и питали за сейфа. 
                  Задигнали му пари, пендари и 30 грама злато, които народният 
                  представител скоро свалил от зъбите си. Целта на грабежа е 
                  документи, смята депутатът
                  ДИЛЯНА СТОЯНОВА
                  ДИАНА КЪНЧЕВА
                  Четирима мъже с плетени черни качулки на главите нападнали 
                  депутата от ПГДЛ Георги Карабашев, ударили го и му обрали 
                  сейфа, съобщи МВР вчера сутринта.
                  Грабежът станал към 21,00 часа в сряда в дома на народния 
                  избраник - панелен блок на ул. “Максим горки” в град Сливница.
                  Депутатът първо чул чукане по вратата, секунди по-късно 
                  апашите вече били в хола на апартамента. “Бях превъртял ключа 
                  само веднъж и бравата е поддала”, разказа вчера Георги 
                  Карабашев. Когато бандитите се оказали близо до него, единият 
                  го ударил “където трябва” и го повалил на земята.

                        Зам.-шефът на парламента Благовест Сендов вчера отиде 
                        лично да види Георги Карабашев в град Сливница.

                  Карабашев показа пред репортери вчера леко зачервената си лява 
                  скула, точно под окото. “Най-много ме е яд, че не успях да си 
                  го върна. Един мъж, ако един тупаник не може да отбие, за 
                  какво е”, изрази мнението си депутатът.
                  Втори бандит, въоръжен с пистолет, натиснал жертвата с коляно 
                  и казал: “Парите или ще ви убия”. Насочи в лицето ми картечен 
                  пистолет, твърди Карабашев. Маскираните попитали къде е 
                  сейфът. Тогава депутатът сам дал ключа и им го показал.
                  Четиримата взели, каквото имало в него - 300 лева, 300 марки, 
                  златни пендари, завещани от бабата на Карабашев, и 30 грама 
                  злато – остатъци от златните зъби на депутата, които той 
                  наскоро извадил от устата си. Апашите задигнали и всички 
                  документи за собственост - за апартамент и за вила с. 
                  Братушково.
                  Екшънът продължил 4-5 минути. Съседи на депутата се обадили в 
                  полицията. Дежурната група веднага тръгнала, но се разминала 
                  за минути с бандитите.


                        Това е сейфът, от който се интересували бандитите. В 
                        него депутатът, освен пари, държал и “зъбно” злато.
                        СНИМКИ: АЛЕКСЕЙ ДИМИТРОВ

                  В Сливница се появили и столични полицаи. Грабителите се 
                  издирват, съобщи МВР.
                  По време на нападението в къщата е била и съпругата на 
                  Карабашев. Тя обаче е мъжко момче и невролог и въобще не се 
                  стресна от нападението, каза депутатът от БСП. В апартамента 
                  било и едното от трите деца на сем. Карабашеви.
                  Народният представител каза вчера, че не вижда причина за 
                  нападението. Имало обезпокояващи неща, но не можел да се 
                  ангажира с версия. “Не са от Сливница. Тук е малък град, 
                  всички се познаваме и никой няма да се осмели да направи 
                  такова нещо”, смята Карабашев.
                  Според него една от най-възможните причини за нападението е 
                  кражба на документи. Миналия петък направих депутатско питане 
                  за източването на над 2 милиарда лева от предприятие 
                  “Микропроцесорни системи” - Правец, припомни Карабашев, без да 
                  прави пряка връзка.
                  Карабашев е на 53 години и е първи мандат депутат от 
                  София-окръг. По образование е лесоинженер, специалист по 
                  преработка на дървесината. Преди да седне на парламентарната 
                  банка е бил директор на предприятие за преработка на 
                  дървесината в Сливница.

                        Министърът на вътрешните работи Емануил Йорданов: Работи 
                        се по няколко версии
                        Вътрешният министър Емануил Йорданов съобщи вчера, че 
                        разполага с данни по случая с грабежа и побоя над 
                        депутата от левицата Георги Карабашев и се работи по 
                        няколко версии. Случаят е от обществена важност и много 
                        неприятен, каза министърът. Той отказа да посочи 
                        възможните версии и да коментира дали инцидентът е 
                        случаен. Емануил Йорданов се ангажира полицията да 
                        работи много сериозно по случая заради неговата важност.

                        Депутатът от СДС от същия избирателен район София - 
                        окръг Васил Гоцев: Насилието е чуждо на СДС
                        ДИАНА КЪНЧЕВА
                        - Как ще коментирате нападението над вашия колега от БСП?
                        - Посегателството върху който и да е гражданин от 
                        въоръжени и маскирани лица и разбиването на дома му е 
                        тежко престъпление. Посегателството върху народен 
                        представител води до още по-голяма необходимост за една 
                        отрицателна реакция у всеки. Какви са подбудите не мога 
                        да кажа, те в никой случай не могат да бъдат за това, че 
                        той е депутат от БСП. Затова, защото на членовете и 
                        симпатизантите на СДС такива методи са им чужди. И е 
                        съвсем недопустимо да се мисли, че това представлява 
                        една политическа акция. Твърдението в обратното е 
                        провокативно. Все пак нека не забравяме, че по време на 
                        управлението на БСП беше убит не друг, а 
                        министър-председателят Луканов. И не може тогава да се 
                        каже, че не друг, а някой от нас е бил виновен за това.
                        - Значи вие изключвате политически мотив в нападението?
                        -Категорично. Чуждо е на СДС насилието, просто е чуждо.
                        - Това превантивно в аванс ли го казвате?
                        - Как превантивно, аз съм убеден, аз съм народен 
                        представител от този избирателен район и познавам хората.

                        Из декларациите
                        На БСП 
                        Това не е първият подобен случай с отговорни дейци на 
                        БСП, затова питаме: не се ли крие зад имитиране на 
                        грабежи и кражби политическо насилие за сплашване на 
                        дейци на опозицията. Този престъпен акт е логически 
                        резултат от атмосферата на политическо насилие и 
                        нетърпимост, която господства в страната през последните 
                        3 години.Властта и нейните действия подклаждат духа на 
                        крайната конфронтация, на политическа безогледност и 
                        фанатизъм.
                        На СДС
                        Искаме да се присъединим към тревогата за това ,че се е 
                        случило нещо много тревожно в дома на един от нашите 
                        колеги. Но искаме да изразим нашата тревога, че това е 
                        един повод, по който БСП прави една невероятна 
                        политическа манипулация. Говори се с толкова тежки 
                        квалификации за демокрацията в България , които са 
                        партийни. Това е нищо повече от една политическа 
                        провокация от групата на БСП. Но от г-н Романо Проди ние 
                        чухме, че демокрацията в България е пуснала дълбоки 
                        корени и за съжаление БСП е тази, която не разбира това 
                        и работи срещу това, което настъпва в държавата.
