С ДЕТЕКТОР на лъжата и психолози от Института на МВР полицията задържа вчера около 6 часа сутринта в София 36-годишния Атанас Божинов. Той е физическият убиец на двамата македонски граждани Панче Бобевски, собственик на 75% от Илинденци-Мрамор АД, и на партньора му Трайко Пренджов, извършено в понеделник около 20 часа в Сандански. Божинов е криминално проявен от село Струмяни и допреди 15 дни е работил като охрана в Илинденци-Мрамор АД. Разкритието е резултат от съвместните действия и 48-часова работа на полиция, следствие, съд и прокуратура, подчертаха полк. Ботьо Ботев, шеф на отдел Убийства в ДНСП, и полк. Богомил Янев, шеф на на РДВР-Благоевград. В края на миналата година от дружеството е бил уволнен братът на Атанас Божинов. Това обаче едва ли е мотивът за извършване на тежкото престъпление, подчертаха полицаите. Самопризнанията на Божинов, който казал, че е стрелял при самоотбрана, не се връзват с това, което смята полицията, каза полк. Янев. 
Данните досега сочат за поръчково убийство, свързано с икономически интереси към най-голямото находище на мрамор в България. Проверка на в. ПАРИ установи, че двамата македонски бизнесмени до момента не са спазили клаузите в договора с АП, с което сделката е била пред разваляне. До 31.12.2002 г. Бобевски като акционер във фирмата купувач МБ 94 ООД заедно със Златка Михова от София не е инвестирал нито лев в Илинденци-Мрамор. А до този срок е трябвало да вложи 400 000 лв. Съгласно договора с АП за срок от 3 години, считано от 18.06.2001 г., фирмата купувач е трябвало да инвестира 1.290 млн. лв., разпределени на равни вноски. Точно заради предложените големи инвестиции МБ 94 ООД спечели търга за 75% от капитала на дружеството. Другите участници бяха РМД, класирано на второ място, и фирма от София, заела трето място. 
Със сключения договор преди няколко дни в Македония за 200 000 ЕUR двамата бизнесмени са смятали да подготвят отчета си за инвестициите, който трябва да се представи в АП до 31 март 2003 г. По информация на съпругата на единия от убитите Бобевски и Пренджов е трябвало във вторник, 21 януари т. г., да ходят в АП в София за уреждане на важен въпрос. Предишната вечер обаче двамата са застреляни. 
Финансовото състояние на Илинденци-Мрамор АД е изключително тежко, добивът на мрамор е намалял, както и продажбите на основния пазар в Македония. В договора за приватизация, подписан от Левон Хампарцумян като шеф на АП тогава, купувачът МБ 94 ООД е трябвало да погаси задължения към държавата, включително и по ЗУНК, за над 3 млн. лв. От тях поне 1395 млн. лв. е трябвало да се погасят в срок от 10 месеца след сключване на сделката. Това условие също не е изпълнено докрай. Следващата стъпка е налагане на неустойки от страна на АП, но до момента няма информация дали оттам са наложили такава санкция. Македонците са платили кеш само 110 000 лв. от цената 1100 млн. лв. Останалите 990 000 лв. са платени в компенсаторни записи. Огромните задължения на Илинденци-Мрамор са били мотивът за такова преференциално заплащане. С неизпълнение на клаузи към договора АП може едностранно да развали сделката, пише още в документа. 

