БЪЛГАРСКИТЕ СЛУЖИТЕЛИ ОТ КРИМИНАЛНИЯ СЕКТОР СА ПРИЗНАТИ ПРОФЕСИОНАЛИСТИ 

С ГЕНЕРАЛ ВАСИЛ ВАСИЛЕВ, ДИРЕКТОР НА НАЦИОНАЛНА СЛУЖБА ПОЛИЦИЯ, РАЗГОВАРЯ СИРМА НОЕВА  


 ГЕНЕРАЛ ВАСИЛЕВ, УСПЕШНА ЛИ Е РЕАЛИЗАЦИЯТА НА ПРОЕКТА ЗА ВЪЗСТАНОВЯВАНЕ НА МАГИСТРАЛНАТА ПОЛИЦИЯ ПО ПЪТИЩАТА НА СТРАНАТА? 
- Какво да говорим за нея? През 1996 г. магистралната полиция и нейната дейност бяха преустановени, сега се възстановяват, за да се постигне по-голяма сигурност по пътищата. Целта е да има обособено едно звено, което да се занимава с охраната на магистралите. Методическата част от нея ще се възложи на сектор Грабежи към ДНСП. Магистрална полиция ще бъде изградена в София, Пловдив, Хасково, Пазарджик, Благоевград и други места, където минават магистралите. Те ще бъдат към регионалните дирекции с изключение на структурата, която е в РДВР-София. Последната е в централата на София и обслужва три магистрали, които са на около 50 км извън територията на столицата. Така че там ще се търси друга структура. Всичко вече е внесено в щатния отдел на министерството и може би още тези дни ще започне да функционира. Тя и сега функционира, тъй като се поддържат 24-часови дежурства по магистралите, оборудвани изцяло с Опел-Астра /отгоре с крилата/. Наскоро направих предложение на главния секретар на МВР генерал Бойко Борисов всички автомобили да бъдат оборудвани със системата на фирмата GРS. Да се направи единно командване от дежурната на Дирекцията на полицията. 
 
ИМА ЛИ ДОСТАТЪЧНО СРЕДСТВА ЗА СЪВРЕМЕННО ОБОРУДВАНЕ НА ТЕЗИ СПЕЦИАЛИЗИРАНИ ЧАСТИ ПО МАГИСТРАЛИТЕ? 
- Ще трябва да се намерят. Средствата никога не стигат. Трябва да се направи всичко възможно да се намерят. 
 
А КАКВО Е ПОЛОЖЕНИЕТО В ОСТАНАЛАТА ПЪТНА МРЕЖА ИЗВЪН МАГИСТРАЛИТЕ? 
- Там остава пътната полиция, както е било досега. Тя обслужва вътрешната мрежа на страната. Смятам, че пътните полицаи оттук нататък ще бъдат значително облекчени в работата си. 
 
ДОКЪДЕ СТИГНА РЕАЛИЗАЦИЯТА НА ИДЕЯТА ЗА СЪЗДАВАНЕ НА ГРУПИ ЗА БЪРЗО РЕАГИРАНЕ КЪМ ВСЯКА РДВР В СТРАНАТА? 
- Има заповед на министъра по подобие на това, което е направено в Дирекцията на полицията. Групата действа от две години. Тя е добре екипирана и специално обучена. Обезпечена е на 100%. Премина през специален тренировъчен курс в Германия. Когато се върнаха оттам, се оказа, че в някои дейности нашите хора са по-добри от немските командоси. 
 
А КАК СТОИ ВЪПРОСЪТ С ПОЛИЦЕЙСКОТО ДОЗНАНИЕ? 
- Полицейското дознание се образува на база извършено престъпление. Когато се прехвърляше дознанието към МВР през 2000 г., ни прехвърлиха материали от следствието. Но това е стара история. 
 
СЕГА ДОЗНАНИЕТО СЕ ВОДИ НА БАЗА ИЗВЪРШЕНО ПРЕСТЪПЛЕНИЕ 
Затова е предвиден съответен текст от закона. То е в компетенцията на районния съд и там полицията води дознанието. 
 
ЕДИН ОТ ОСНОВНИТЕ МОТИВИ ЗА ПУСКАНЕ НА ГОЛЯМА ЧАСТ ОТ ПРЕСТЪПНИЦИТЕ ОБАЧЕ Е НЕДОБРОТО СЪБИРАНЕ НА ВЕЩЕСТВЕНИ ДОКАЗАТЕЛСТВА И ЕДИН ПО-ОПИТЕН И ОБИГРАН АДВОКАТ БЕЗ ПРОБЛЕМИ ГИ ОБОРВА В СЪДА. 
- Това просто е оправдание - нищо повече. Добър начин за оправдание. 
 
ЗНАЧИ НЯМА ВИНА У ВАС? 
- Може и да има някъде. Никой не казва, че сме безгрешни. Но когато започва такъв наказателен процес, дознанието, което е направено, се предава в прокуратурата. Там го гледат юристи, прокурори, докато се внесе в съда. Те го връщат във фазата на предварителното разследване, не във фазата на съда. Но да се твърди, че са слаби доказателствата и че са силни адвокатите, това е несериозна работа. 
 
ДОСТАТЪЧНО ДОБРЕ ЛИ СА ПОДГОТВЕНИ МЛАДИТЕ ПОЛИЦАИ? 
- Добре са подготвени. Никой не може да каже обратното, нито го твърди. При нас има дълъг процес, в който полицаите се подготвят извън или по време на работа. 
 
ПОДГОТОВКАТА НА ЕДИН ПОЛИЦАЙ ПРОДЪЛЖАВА ПРЕЗ ЦЯЛОТО ВРЕМЕ, ДОКАТО Е НА СЛУЖБА 
Не може да се каже, че излязъл веднъж от училището или завършил курсовете, той е изцяло подготвен и завършен като полицай. Той се доусъвършенства непрекъснато през цялото време на службата. Ето например използването на ДНК-тестовете. Има една система АФИС, с която работи цяла Европа. Една от първите държави, която я въведе, беше България. Тя е за пръстови отпечатъци. Второ - българските криминалисти и хората от научните лаборатории са толкова добре подготвени, че Европа прие българските криминалисти да правят експертизите в Косово на извършените престъпления. Като имате предвид, че ние превъзмогнахме усилията на французи, австрийци и гърци. Европа и ООН предпочетоха тези експертизи да се правят от българските криминалисти. Ние правим по 400-500 експертизи на година. Направете си сметка как са подготвени българските служители от криминалния сектор. Още повече че тези експертизи се защитават пред съд в чужда държава. Това само по себе си говори за подготовката. Това, което се иска от нас, ние сме го направили. Досега не съм чул някой да има претенции или да отправя упреци. 
 
ИМАШЕ ОПИТИ ДА ВИ ВЪВЛЕКАТ В НЯКОИ СКАНДАЛИ... 
- Това не е полицейска работа. Ние се занимаваме с конкретна криминална работа. Такива скандални дивотии не ни интересуват. 
 
НО ВСЕ ПО-ЧЕСТО ПО УЛИЦИТЕ СЕ ИЗВЪРШВАТ ПОКАЗНИ УБИЙСТВА. НЕ МОЖЕ ЛИ ПОЛИЦИЯТА ДА ПРЕДПРИЕМЕ ПО-СТРОГИ МЕРКИ, ЗА ДА СЕ ИЗБЕГНАТ ТАКИВА ЕКШЪН АКЦИИ? 
- Полицейска акция се прави, когато има нещо, което можеш да търсиш. Да се прави така, че да се вдига пушилка и да се събира за 24 часа целият контингент, не е целесъобразно. Какво правим, като ги задържим за 24 часа - мислите, че някой ще признае, че е престъпникът или убиецът? 
 
ТУК СЕ РАБОТИ ПО КОНКРЕТНИ ДОКАЗАТЕЛСТВА, ПО КОНКРЕТНИ И НАМЕРЕНИ СЛЕДИ 
Не е нужно да се вдига шум и да се създава стрес в държавата. Често при оглед не знаем какво търсим, но от това не следва, че трябва масово да проверяваме коли и хора. Това създава излишно напрежение в обществото. Защо да правим тази демонстрация? Да завардим цяла България и какво... Безсмислено е да търчим из България за тоя, дето клати гората. 
 
БЪЛГАРСКИЯТ ПОЛИЦАЙ ПОЛУЧАВА ВСЕ ПО-ВИСОКО ОБЩЕСТВЕНО ДОВЕРИЕ. ОЧЕВИДНО РАБОТАТА МУ СЕ ОЦЕНЯВА ОТ ХОРАТА. КОЕ СПОРЕД ВАС ВОДИ ДО ВИСОКИЯ РЕЙТИНГ НА ИНСТИТУЦИЯТА, КОЯТО РЪКОВОДИТЕ? 
- За да сравним българския и европейския полицай, трябва да имаме база. В областта на оборудването не може и дума да става да ги сравняваме. Нашият полицай е далеч от европейските стандарти и по оборудване, и по заплащане. Ако говорим за професионализма на българския полицай, той е над европейския си колега в много случаи. Ако говорим за връзките с обществеността, все още сме длъжници на обществото. 
 
НУЖНО Е ДА ПОДОБРИМ НИВОТО НА КОМУНИКАЦИЯ МЕЖДУ ПОЛИЦИЯ И ОБЩЕСТВО 
Това е основната ни задача в момента. За професионализма не говорим. Той е изключително висок. В тази връзка изцяло подкрепям идеята на главния секретар Бойко Борисов да направи съвет на бившите главни секретари на министерството и да ги привлече за ежемесечни консултации и анализи. Това не бива да се разглежда като създаване на някакъв паралелен център на власт в министерството. Това е една добра инициатива. Все пак се демонстрира приемствеността и единството на хората, които са били и които са в системата на МВР. Създаването на съвета определено би подпомогнало работата на главния секретар. В Дирекция национална служба Полиция има замисъл да се създаде обществен съвет, който няма да е от бивши директори, а ще е от много известни личности на България. Те ще работят за името и имиджа на полицията. 
 
КАК МОГАТ ДА РАБОТЯТ ИЗВЕСТНИТЕ ЛИЧНОСТИ ЗА ИМЕТО И ИМИДЖА НА ПОЛИЦИЯТА? 
- Те ще работят за него тогава, когато обясняват чрез медиите процесите на демократизация, които протичат в полицията, както и всички останали неща на обществото. Такава среща беше направена преди известно време. На нея присъстваше и бившият министър-председател Димитър Попов. 
 
КОГО СМЯТАТЕ ДА ПРИВЛЕЧЕТЕ В ТОЗИ ОБЩЕСТВЕН СЪВЕТ? 
- Засега единият, когото смятаме да привлечем, е той. Все е много известен български юрист, ръководил е цялата държава. Той е човек, изключително позитивно настроен към полицията. Един съвет, събран около него, може да настрои позитивно обществото в полза на полицията. Разбира се, те ще ни помагат и там, където виждат някои наши недостатъци. Убеден съм, че подобен съвет ще е полезен. 
 
КАК ГЛЕДАТЕ НА ИДЕЯТА ЗА ВЪВЕЖДАНЕ НА МАНДАТНОСТ НА ГЛАВНИТЕ СЕКРЕТАРИ И КОЙ Е ОПТИМАЛНИЯТ СРОК СПОРЕД ВАС? 
- Категорично трябва да се въведе мандат за поста главен секретар на министерството и той трябва да бъде поне 5 години. 
