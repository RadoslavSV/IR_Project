ДЪРЖАВНИЯТ ГЛАВА НАЛОЖИ ВЕТО ВЪРХУ ПОПРАВКИТЕ В ПРИВАТИЗАЦИЯТА, МНОЗИНСТВОТО СЕ ЗАРЕЧЕ ДА ПРЕГЛАСУВА БЕЗ ПРОМЕНИ СКАНДАЛНИТЕ ТЕКСТОВЕ 

ВАЛЕНТИН ГЕОРГИЕВ  

ПРЕЗИДЕНТЪТ Георги Първанов наложи вето върху промените в закона за приватизация, според които 15 сделки няма да подлежат на съдебен контрол. Сред дружествата в списъка са Булгартабак и БТК. Президентът е категоричен, че невъзможността за съдебно оспорване на актовете нарушава правата и интересите на заинтересуваните лица, антиевропейски е по дух и може да бъде причина за ограничаване на инвеститорския интерес. Сериозните компании не биха участвали в приватизация, ако не могат да защитят правата си пред независима и безпристрастна съдебна институция. 
Избраният начин за вземане на решение за купувач прави това решение политическо, а не пазарно. Няма ясен законов критерий за включване на дадено дружество в специалния списък, категоричен е президентът. Така според него се създава възможност всяко парламентарно мнозинство да допълва списъка и да изключи съдебния контрол върху голяма част от сделките. 
Липсата на обжалваемост създава условия за корупция. Ако конституцията дава възможност при определени условия в изключителни случаи за необжалваемост на административни актове, то е недопустимо да се ограничават правомощията на прокуратурата, се казва в мотивите. И още: Създава се двойствен стандарт 
 
АКО ИМА ВЕЧЕ ОПРЕДЕЛЕН КУПУВАЧ ПО ЕДНА СДЕЛКА, ЗАПАЗВА СЕ СЪДЕБНИЯТ КОНТРОЛ, А В ОСТАНАЛИТЕ СЛУЧАИ СДЕЛКАТА ЩЕ ПОДЛЕЖИ НА ОДОБРЕНИЕ ОТ НАРОДНОТО СЪБРАНИЕ. 
Правителството и мнозинството имат политическата воля за прегласуване още през следващата седмица на поправките без промени, коментираха след ветото Николай Василев и жълти депутати. Вицепремиерът ще увери в това посланиците на страните от ЕС, НАТО и Русия на среща днес. На НДСВ и ДПС този път ще са необходими поне 121 гласа, за да отхвърлят ветото. Приемането на поправките преди две седмици стана с тънко мнозинство от 113 души, а несъгласието с тях доведе до роене в царската парламентарна група. 
Вчера от Агенцията за приватизация заявиха, че докладът на консултанта за Булгартабак Сreditanstalt е готов. Следващата седмица кандидатите ще бъдат поканени в информационната зала, но не преди прегласуването на скандалните текстове. 
 
АКО ВЕТОТО БЪДЕ ПРЕОДОЛЯНО, НОВАТА ПРОЦЕДУРА ЩЕ БЪДЕ ЗАДЕЙСТВАНА СВЕТКАВИЧНО ПРЕДИ ЕВЕНТУАЛНОТО АТАКУВАНЕ НА ЗАКОНА В КОНСТИТУЦИОННИЯ СЪД И НЕГОВОТО ПРОИЗНАСЯНЕ. АКО ПРАВИТЕЛСТВОТО УСПЕЕ ДА ФИНАЛИЗИРА СДЕЛКАТА, ЕВЕНТУАЛНО ОТХВЪРЛЯНЕ НА ЗАКОНА ОТ КС НЯМА ДА Я СПРЕ, ЗАЩОТО РЕШЕНИЯТА МУ НЯМАТ ОБРАТНА СИЛА. 
 
СПЕКУЛАЦИИТЕ 
Няма официално решение за оттеглянето на Deutsche Вank-Лондон от процедурата. Така от обслужващата "партньорите" РR агенция опровергаха твърдения, че институцията ще се откаже от сделката, ако президентът наложи вето. Адвокатите от ТСР отказаха коментар. Вицепремиерът Василев потвърди, че никой от инвеститорите не е декларирал намерение да се оттегли. Той призна, че лично ще се опита да задържи Deutsche Вank, както винаги е правил досега. 
 
ЕДНО КЪМ ЕДНО: 
 
НИКОЛАЙ ВАСИЛЕВ: НОСЯ ОТГОВОРНОСТ 
КАТО вицепремиер, съвносител на законопроекта и член на политическия съвет на НДСВ, и аз нося отговорност пред българското общество за привличането на повече инвеститори и осигуряване поминък на стотици хиляди български граждани. Ето защо утре /б. ред. - днес/ ще поканя посланиците на страните от ЕС, НАТО и Русия да ги уверя, че позицията на правителството и на мнозинството остава непроменена, че има пълна политическа воля да бъде преодоляно ветото на президента и да бъдат защитени националните интереси и сигурността. Ще помоля посланиците да предадат тези сигнали на инвеститорите от своите страни. 
