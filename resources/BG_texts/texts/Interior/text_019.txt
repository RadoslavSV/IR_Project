 СТАРАТА СТРУКТУРА НА ДЪРЖАВНА СИГУРНОСТ 
* Първо главно управление или бившето външно разузнаване. Под неговата шапка е Управлението за научно-техническо разузнаване. Негов наследник сега е Националната разузнавателна служба /НРС/. 
* Второ главно управление или контраразузнаването с наследник Службата за защита на конституцията, преобразувана по-късно в Национална служба Сигурност /НСС/. 
* Трето управление или военното контраразузнаване. В момента е към Министерството на отбраната. 
* Четвърто управление или икономическото контраразузнаване. 
* Пето управление - за безопасност и охрана, т. нар. УБО. Сега - Национална служба охрана /НСО/. 
* Шесто управление - в него се е контролирала праведността на висшата партийна номенклатура. Съществували са 10 отдела - за интелигенцията, за младежта и спорта, за религия и национализъм 
/преди появата на Шесто управление по тази линия е работило Трето управление на 9-и отдел на ДС/, за турския национализъм, за идеологически неблагонадеждни лица, за антидържавна дейност, за терор и бягства, за анализи и информация, за чужди студенти и специалисти и последния - "Терор". 
* Седмо управление е било централно - информационно оперативно. 
* Осмо управление - криптография. 
* Девето управление - тил. 
* Десето управление - архив. 
 
СЕГАШНОТО СЪСТОЯНИЕ 
КЪМ днешна дата снимката на подчинение на българските служби е следната: НРС и НСО са на пряко подчинение на президента. Като върховен главнокомандващ държавният глава може да привиква и шефовете на Военното разузнаване и на Военното контраразузнаване. Те обаче са в непосредствено подчинение на шефа на ГЩ на БА и на военния министър. Шефовете на НСБОП и НСС са на пряко подчинение на вътрешния министър. 
Единственият орган, който обединява и координира действията на спецслужбите у нас, е Консултативният съвет по национална сигурност към президента. В него влизат още министрите на отбраната и на външните работи, шефът на ГЩ на БА, председателят на парламента и на комисията по вътрешен ред, отбрана и сигурност към НС, както и председателите на парламентарните групи. Въпросният орган има обаче единствено консултативни функции, т. е. не може да взима решения в кризисни за националната сигурност на страната ситуации. Съгласно конституцията единствено кабинетът взима решенията, валидни до обявяването на извънредно или военно положение. След това правителството предава контрола и управлението на страната на президента и Върховното главно командване. 
 
КАК Е ПО СВЕТА 
НА 13 март 1954 г. се създава КГБ /Комитет государственной безопасности/ с шеф ген. Иван Александрович Серов. Преди него една от най-могъщите разузнавателни служби - ЧеКа, ръководена от Феликс Едмундович Дзерджински, е имала 13 шефове от създаването си през 1917 г. Структурата й е променяна в различни формати през годините, но е запазвана една контролна цифра от 12-15 управления. През 1996 г. КГБ се преименува в Служба за външно разузнаване на Русия. През годините КГБ и сегашната служба за външно разузнаване са били на подчинение по йерархическа стълбица, която води до първия секретар на ЦК на КПСС /или сега - президента/. 
Службата ЦРУ или СIА /Сentral Inteligence Аgency/ е създадена с това наименование през юли 1947 г., след като в САЩ е приет Закон за защита на националната сигурност. Тя е директно подчинена на президента на САЩ, като шефът на тайната служба оглавява и специалния съвет USIВ, в който са представени всички тайни служби. Федералното бюро за разследване /ФБР/ е подчинено на Министерството на правосъдието, а на външното министерство са подчинени дипломатическите тайни служби. В пряката зависимост на ЦРУ от президента се появяват обаче и парадокси: американските служби да обслужват личните цели на президента. Злоупотребата с ЦРУ е особено силна при президентите Никсън и Рейгън 
/замесени съответно в аферите Уотъргейт и Никарагуа/. 

