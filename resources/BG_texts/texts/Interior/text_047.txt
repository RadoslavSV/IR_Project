ЛЕВИЦАТА ЩЕ СЕЗИРА КС, СИНИТЕ ВНАСЯТ ПРЕДЛОЖЕНИЯ 

ВЕСЕЛА ЯНЕВА  

СЪС 113 гласа "за", 97 "против" и 8 "въздържал се" парламентът прие на първо четене извънредните поправки в закона за приватизацията. Според тях 12 дружества, сред които Булгартабак холдинг, БТК, Кинтекс, Тератон и някои топлофикации, са свързани с националната сигурност и ще се раздържавяват с решения на кабинета и парламента без право на съдебно обжалване. Не искам да участвам в тази политическа грешка, няма да позволя национално предателство, заяви от парламентарната трибуна Никола Николов /НДСВ/. Изпълнителната власт не трябва да се меси в работата на съдебната, не са ясни и критериите как са избрани тези 12 дружества, обясни Мариана Асенова /НДСВ/, която не подкрепи проекта. Останалите противници на проекта са Димитър Стефанов, Пламен Кенаров и Теодора Литрова. Сред въздържалите се от НДСВ са Мария Гигова, Николай Бучков и Николай Чуканов. 
След 4-часовите дебати вицепремиерът Николай Василев обобщи, че мнозинството и кабинетът са показали ясно волята си да завършат успешно приватизацията. 
Ако президентът наложи вето върху поправките в закона, ще ги приемем отново, обяви шефът на ПГ на НДСВ Пламен Панайотов. 
Депутатът от левицата Любен Корнезов каза, че ще бъде сезиран Конституционният съд. Само пет дни се дават за предложения между първо и второ четене на поправките. ОДС ще внесат предложение чужди граждани, изгонени от страната, и такива със съмнителни капитали да нямат право да участват в раздържавяването, каза Елияна Масева. Ако предложението ни не се приеме, ще сезираме Конституционния съд, допълни тя. Председателят на ВАС Владислав Славов заяви, че ако поправките на закона за приватизацията бъдат приети на второ четене в този им вид, законът няма да свърши работата, за която е създаден. За мен той е противоконституционен, подчерта Славов. На въпрос дали ще бъде сезиран Конституционният съд за промените, Славов отговори - Нека първо да приемат закона. Той уточни, че според него най-важно е, че в момента сделките за приватизацията на БТК и Булгартабак са почти към края си, а при евентуални нови текстове сделката за Булгартабак ще се забави поне с 6-7 месеца. 
 
ДЕБАТИ 
Нито веднъж в дискусиите не се включиха силовите министри Николай Свинаров, Георги Петканов, които са сред вносителите на проектозакона. Мълчание в залата запазиха шефът на АП Апостол Апостолов и членовете на надзорния съвет на агенцията. Според депутата от коалиция За България проф. Кръстьо Петков не е ясно доколко Deutsche Вank се ангажира със сделката за Булгартабак холдинг. Иван Иванов от ОДС заяви, че промените целят да спасят кожата на вицепремиера Василев. Колегата му Васил Василев директно поиска оставката на икономическия министър. Опозицията на няколко пъти подчерта, че парламентът ще се превърне в гумен печат и параван на кабинета. Йордан Соколов от ОДС обясни, че парламентът ще гласува просто решение на МС, без да има допълнителна информация относно кандидатите и без да е видял нито една клауза в договора. Вицепремиерът Василев отговори, че ще има достатъчно информация за избора на купувача. Опозицията посочи, че поправките са противоконституционни, защото не може да се обжалват решения по приватизационната процедура. Шефът на парламентарната икономическа комисия Валери Димитров контрира с аргумента, че са взети предвид предишни решения на КС. Лютви Местан от ДПС обобщи, че въпросът е да се приватизира. 
 
АРХИВИТЕ СА ЖИВИ 
Главният секретар на МС Севдалин Мавров: Не може да се включи националната сигурност, понятието е точно определено. Националната сигурност е нещо различно. 
Лидия Шулева: Тогава свързано с националната сигурност. 
Мавров: Ако е свързано с националната сигурност, може да не се прилага законът. Но в случая не е свързано с националната сигурност. 
Симеон Сакскобургготски: Паскалев, какво предлагате вие? 
Костадин Паскалев: Да го свържем с националната сигурност. 
Шулева: И аз казвам същото. Това е политическо решение, че го свързваме с националната сигурност. 
Милен Велчев: Тогава част от решението да бъде, че поради свързаността на проблема с националната сигурност Министерският съвет взема решение да се предприемат тези мерки, които описах. 
/Из стенограмата на тайното правителствено заседание на 25 октомври 2001 г. по одобряване на договора с английската частна фирма Краун ейджънтс за управлението на митниците/ 
В. Труд, 21 март 2002 г. 
 

