      Емисия: Петък, 4 Февруари 2000
                    
                  Путин си извоювал независимост от олигарсите
                  Битката сред руският едър бизнес за влияние в Кремъл вече 
                  започна
                  И.д. президентът недоволен от изпълнителната власт
                  И.д. президентът на Русия не иска да бъде задължен на никого и 
                  засега е успял да си извоюва независимост от руските олигарси, 
                  съобщи вчера в. “Известия”.
                  “Системата на общуване на бизнеса с висшата власт днес е 
                  построена по такъв начин, че лично Путин не е длъжен на 
                  никого”, твърди влиятелното руско издание, като се позовава на 
                  високопоставени бизнесмени.
                  Путин е отказал на едрите бизнесмени да се ангажира лично с 
                  финансова подкрепа от тяхна страна като кандидат-президент 
                  преди изборите на 26 март, твърдят осведомени източници близки 
                  до Кремъл. Въпреки това борбата между едрия бизнес за позиции 
                  пред най-вероятния бъдещ президент на Русия вече е започнала, 
                  твърдят източниците. 
                  Лично шефът на газовия гигант “Газпром” Рем Вяхирев обяви на 1 
                  януари, че “трудовите колективи” на компанията ще подкрепят 
                  Путин. Две седмици по-рано това направи и “Лукойл”. 
                  Московският кмет Юрий Лужков, около когото са съсреодоточени 
                  едри капитали в столицата, вчера обяви, че няма да се 
                  кандидатира за президент, защото не можел да се конкурира с 
                  Путин. 
                  Борбата е за това да се отбележи участие “в работата по 
                  избирането на Владимир Владимирович, твърди “Известия”. Освен 
                  това богаташите след кризата през 1998 г. не са като 
                  предишните, зад които стояха финансови и промишлени империи от 
                  типа “Аерофлот” и “Газпром”. Новите едри бизнесмени са хора, 
                  които не са пряко свързани с едрия бизнес.
                  “Днес в Русия няма олигархия, а монопсолия: няколко 
                  конкуриращи се продавачи и един купувач”, коментира 
                  “Известия”. За разлика от изборите през 1996 г., когато едрите 
                  руски бизнесмени инвестираха финанси в почти всички 
                  кандидат-президенти, сега всички гледат единствено към Путин, 
                  твърди вестникът. Според него като цяло руският бизнес е в 
                  състояние на готовност във всеки момент да се включи в процеса 
                  за максимално бързо издигане на Путин до президентския пост.
                  Тези дни в Кремъл се състоял показателен разговор: един от 
                  високопоставените служители в президентската администрация на 
                  журналистически въпрос за олигарсите отговорил: “Вие боравите 
                  с остарели категории. Олигарси в този смисъл, в който се 
                  приемаха, вече не съществуват от почти година”.
                  Правителствени чиновници в неофициални разговори споделят, че 
                  днес централната власт в Русия има три потенциални източника в 
                  случай на “непредвидени разходи”, твърди “Известия”. Това са 
                  Министерството на извънредните ситуации, федералният бюджет и 
                  Министерствното на пътищата и съобщенията. Тези канали на 
                  финансиране, според осведомените източници, са добри в смисъл, 
                  че могат да отпускат пари на регионите – услуги и преференции, 
                  както дори на големи предприятия.
                  Засега Путин не се и нуждае от огромна финансова помощ преди 
                  изборите заради високия си рейтинг. Според осведомени 
                  източници в Кремъл, предизборната му кампания се строи така, 
                  че да бъде извършена спешна мобилизация на финансови средства, 
                  ако Путин не се справи добре на първия тур.

                        Мъмрене
                        Владимир Путин нахока вчера руското правителство заради 
                        ниското равнище на дисциплината във властните структури, 
                        съобщи НТВ. Путин подчерта, че една четвърт от 
                        поръченията на президента се изпълняват в нередовни 
                        срокове. Той бе недоволен и от изпълнението на целевите 
                        програми на правителството, които често според него “са 
                        мъртво родени”. На 31 януари Путин заяви, че “държавният 
                        механизъв в Русия е запуснат, разхлабен и разхайтен”.
