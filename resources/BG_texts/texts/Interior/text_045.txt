      Емисия: Сряда, 5 Януари 2000
                    
                  Кризата в СДС изпреварва кризата в държавата
                  Костов се сниши като Живков по време на перестройката, но няма 
                  да може да отрази контраудара на партийната номенклатура 
                  Христина Владимирова
                  Премиерът и лидер на СДС Иван Костов е в шах. Неадекватните 
                  промени в правителството вместо да избавят властта му от крах, 
                  по-скоро ще я закопаят. Големият проблем на Костов обаче в 
                  момента е да спасява партията. Защото разпадът в Костовото СДС 
                  е факт и той светкавично може да повлече синьото управление 
                  към финала.
                  Вече има явни сигнали, че Костов спешно ще се посвети на 
                  оздравяването на партията си. Още следващата седмица, след 
                  парламентарната ваканция, ще сме свидетели на първите му 
                  действия - в "актуализираната" със "стари муцуни" (бивши 
                  министри) синя парламентарна група.
                  Едва ли обаче спасяването на синята партия вече е възможно. 
                  След масовите рокади във висшия ешелон на властта и растящия 
                  хаос в партията-държава, Костовото СДС заприлича на КПСС в 
                  началото на "перестройката". Различното между двете формации е 
                  това, че синята партия не подлежи на реформиране, тъй като 
                  беше създадена от олигархията. Това означава управление на 
                  избраните над избирателите, на представителите над 
                  представляваните. Експрезидентът Желев го формулира кратко и 
                  ясно: "СДС е партия на корупцията". Такава пирамида на властта 
                  е устойчива само в класическите парламентарни общества. При 
                  наличието дори на относителна гласност и полудемократични 
                  избори, тя са пропуква подобно на финансовите пирамиди, а 
                  персонални, макар козметични промени, я ерозират отвътре.
                  Поведението на Костов след местните избори е като на 

                        Сивият кардинал Бисеров тръгва към местните структури за 
                        да подменя хората на Бакърджиев със свои верни кадри.
                        Снимка. Борис Разаклиев

                  шахматист, който няма полезни ходове
                  Той е принуден да играе под външен натиск, при това без да 
                  разполага с време. Съдбата му почти изцяло е в ръцете на други 
                  - съпартийци, коалиционни партньори и особено на чуждите 
                  "благодетели". Без покана за преговори с ЕС на 10 декември, 
                  Костов си отиваше безвъзвратно през зимата. Ето защо той се 
                  "сниши и приземи" като Живков пред Кремъл, зачерта АЕЦ 
                  Козлодуй, уговори превръщането на България в плацдарм на НАТО, 
                  кадровите промени в новото си п??????????? ?... получи поканата.
                  Превивайки гръбнак пред Евросъюза, той се освободи на първо 
                  време от амбициозните си заместници Бакърджиев и Божков 
                  (раздели държавните и партийните постове, но за себе си запази 
                  и двата) и постави марионетни фигури, които ще бъдат зависими 
                  изцяло от него. Издигането на П. Жотев, който не е в блестящи 
                  взаимоотношения с МВФ, за вице-премиер и на човека на НАТО 
                  Бойко Ноев за военен министър, сочи ясно ориентацията на 
                  премиера. 
                  Костов прекрасно знае, че кризата в България отива към поредна 
                  икономическа катастрофа, че на икономическите критерии на 
                  Евросъюза няма да отговорим не през 2006 г., както официално 
                  тръби, а дори десет години след това. Единственият изход, 
                  включително за него, е някакво събитие, което би вкарало 
                  България в НАТО преждевременно и оттам - тя да бъде взета на 
                  икономически буксир. С включването на Ноев в кабинета 
                  премиерът заздравява и гърба си откъм президента, обърнат 
                  изцяло към евроатлантическите ценности дотам, че изрази 
                  готовност за американски бази на наша територия. 
                  Подкрепата на Клинтън за Стоянов е очевидна и Костов вече 
                  направи опит да шантажира еврочиновниците с американското 
                  благоразположение, което предизвика и ответна реакция от 
                  средите на Евросъюза. Тук скептиците биха посочили, че след 
                  година Клинтън няма да е президент и в Белия дом ще духа друг 
                  вятър. За хора, поставящи себе си и после партията си над 
                  всичко останало, като Костов и Клинтън, една година не е малко 
                  време. 
                  Повторна, в това число сухопътна агресия срещу Югославия от 
                  страна на НАТО под диктовката на САЩ е съвсем реална (предвид 
                  и неуспеха на сръбската опозиция да свали Милошевич) и едва ли 
                  може да има съмнение откъде ще бъде открит сухопътният "втори 
                  фронт" срещу Белград. Изявленията на Ноев от щаб-квартирата на 
                  НАТО по време на бомбардировките бяха достатъчно красноречиви. 
                  Една американска акция на Балканите би обърнала хода на 
                  президентската предизборна кампания в полза на демократите и 
                  Ал Гор, би препотвърдила полезността на Костов като 
                  проатлантически губернатор. А негативната обществена атмосфера 
                  от кампанията ще бъде туширана от евентуална покана за НАТО 
                  (подобна роля играе днес поканата за преговори за Евросъюза). 
                  Само при тези обстоятелства СДС ще има шанс да запази на 
                  парламентарните избори резултатите си от местните. Или 
                  другояче казано, блокираща квота в управлението и възможност 
                  да излъчи за пореден път Костов като премиер.
                  Тридесетина процента на парламентарните избори и ново 
                  премиерство на Костов, 
                  е идеалният вариант, за който може да мечтае синята партия. 
                  Към днешна дата кризата в СДС има вероятност да изпревари дори 
                  кризата в държавата. В очите на общественото мнение промените 
                  в кабинета не решиха успешно нито задачата за излъчване на 
                  силен екип за преговорите с ЕС (нацията просто е заблудена 
                  какво искат от Евросъюза от нас), нито проблема с корупцията 
                  по върховете. Вярно, десет министри бяха махнати. Но какво от 
                  това? На мястото на Бакърджиев застана заместникът му Евгени 
                  Чачев, в чиято биография изпъква участието му в над десет 
                  директорски борда. Скандалният шеф на здравната каса Илко 
                  Семерджиев цъфна в здравното министерство и то барабар със 
                  заместниците си. А Александър Праматарски като министър в 
                  първия син кабинет беше замесен в скандала с износа на зърно 
                  от фирма "МИТ-87". С две думи - уж новите лица се оказаха 
                  недотам нови, недотам неопетнени и недотам личности. В 
                  случаите с Чачев и Праматарски изглежда е действал принципът 
                  за по-малкото зло. Единият заслужава министерското кресло 
                  заради приноса му в елиминирането на досегашния титуляр, 
                  другият по коалиционни причини - затова е и без портфейл. Но 
                  ако до изборите е още далече и премиерът може да не се 
                  съобразява с общественото мнение, кадрилът във висшия етаж на 
                  властта може да му излезе твърде скъпо. Наистина "грешката" с 
                  освобождаването на Мистър 10% бе коригирана с назначаването му 
                  за главен преговарящ с Евросъюза. Божков едва ли трябва да се 
                  чувства обиден - видимо отстъпи на втори план, но явно ще 
                  играе съществена роля в интригата НАТО-ЕС. Нещо повече. 
                  Ди-джеят, чието отсъствие от подиума разплака студентите на 
                  Осми декември сигурно ще бъде заедно с Ноев основният коз на 
                  премиера в проамериканските му ходове.
                  Показателно е, че провеждащите се 
                  отчетно-изборни конференции на СДС буквално разтрисат уж 
                  централизираната партия
                  И причината съвсем не е разделянето на партийните от 
                  държавните постове във върха на пирамидата. В по-долните етажи 
                  това е и невъзможно, тъй като ще означава рухване на СДС. Ако 
                  бъде премахнат механизмът общински/областни ръководители на 
                  СДС=шефове на държавни фирми, заемащи административни 
                  длъжности в общинската и областната власт, ще изчезне 
                  партийният контрол, а с него и управлението на корупцията в 
                  сините редици. Защото публична тайна е, че новото СДС 
                  централизира и йерархизира корупцията, която преди бе 
                  приоритетна неясни групировки, сенчеста икономика, паралелни 
                  структури и пр.
                  В последните години "пазаруването" от долу до горе е с точен 
                  ценоразпис, чистичко и прегледно като в аптека. Някои 
                  наблюдатели побързаха да обяснят непрестанните скандали по 
                  сините конференции със замяна на хората на Бакърджиев по места 
                  с тези на Бисеров, демек с верни на синия вожд Костов. 
                  Наистина, отношенията между хората в синьото политбюро (НИС) 
                  никога не са били блестящи. В момента обаче в страната върви 
                  процес, много по-страшен за Костов и самото СДС. 
                  Изборните загуби отприщиха конфликти и в НИС,
                  и в парламентарната група на СДС, и на местно равнище. Дори 
                  там, където бяха избрани сини кметове - напр. в Пловдив, 
                  Велико Търново, Свиленград и т.н. Конфликтите идват от 
                  разбирането, че властта се изплъзва от СДС, а в бъдещия 
                  парламент синята депутатска група ще бъде силно редуцирана. По 
                  тази причина депутати се хвърлят в ръкопашни схватки да вземат 
                  партийни постове по места. Така ще си гарантират следващото 
                  влизане в парламента. Някъде успяват - като преизбраният за 
                  трети мандат Г. Шишков в Свиленград, който дори си определи 
                  петимата заместници. Другаде - не. В Пловдив депутатът 
                  Велислав Величков изгуби спора с бившия кмет Спас Гърневски. И 
                  ако тези баталии имат котерийно личностен характер, 
                  многозначителен за бъдещата съдба на СДС е фактът, че на 
                  повечето места в страната ръководствата на СДС оглавяват 
                  провалили се кандидат кметове.
                  След местните избори Костов беше категоричен, че изгубилите 
                  вота трябва да си подадат оставките. На практика обаче става 
                  обратното - подадоха оставки (и то не навсякъде) местните 
                  лидери на СДС, а начело застават тъкмо неполучилите доверието 
                  на съгражданите си. За шеф на СДС в Добрич например беше 
                  избрана неуспялата кметица д-р Жанина Калинкова, за лидер в 
                  Стара Загора - арх. Иван Иванов, който изгуби кметските избори 
                  още на първия тур, в Димитровград - провалилият се Кирил Киров 
                  за сметка на депутата Господин Тонев и др. На последно място 
                  задочна престрелка си дадоха Надежда Михайлова и Христо 
                  Бисеров. Обвинения по време на сините конференции се посипаха 
                  и върху другите членове на НИС - Божков, Бакърджиев, Екатерина 
                  Михайлова. Във Враца изборите спечели Румен Петков и 
                  заместниците му, които представляват предизборния щаб, наложил 
                  неизбираемата кандидатура на Милена Найденова. Петков е и 
                  областен управител, който засега се бетонира на поста си. 
                  Въпреки нежеланието си, Костов ще бъде принуден да удостои с 
                  постове на областни управители всички спечелили партийната 
                  надпревара. В противен случай рискува разпадането на местните 
                  СДС организации в резултат на конфликтите между различните 
                  структури, каквито са случаите във Враца, Сливен и в 
                  Търговище. От друга страна, 
                  обличането в държавна власт на напористите партийци, обрича на 
                  сигурен неуспех СДС и на парламентарните избори
                  Без значение е, че в Бургас например новият син лидер д-р 
                  Мануелян е действително ново лице (с четиримесечен партиен 
                  стаж), след като четирима от петимата му заместници са 
                  свързани с предишния шеф Йордан Цонев. Между тях са неуспелият 
                  кандидат кмет Васил Илиев и ръководителят на предизборния му 
                  щаб Васил Камберов - досегашен зам. Областен управител и 
                  вероятно бъдещ областен.
                  Ангажиран с осигуряване на покана за ЕС и с личното си 
                  оцеляване, Иван Костов не можа да отрази контраудара на 
                  партийната номенклатура, в чийто заложник се превръща дори при 
                  липса на реакция от страна на свалените му заместници и 
                  министри. А такава реакция неминуемо ще има, ако на 
                  февруарската конференция на СДС освободи Тагарински, 
                  Бакърджиев и Божков и от партийните им постове. Без такъв ход 
                  обаче той няма да се чувства сигурен дори като партиен лидер, 
                  ако се провали окончателно като премиер. И ще последва съдбата 
                  на Жан Виденов.
                  В обозримо бъдеще Иван Костов има шансове да оцелее и на двата 
                  поста. Тези шансове обаче неумолимо се топят, а изненадите 
                  могат да дойдат отвсякъде. Като премиер той е по-удобен за 
                  САЩ, отколкото за Евросъюза - оттам и проамериканската му 
                  ориентация. В тази насока конкурент може да му бъде само Б. 
                  Ноев. И още една фигура, която днес никой не слага в сметките 
                  - намиращата се от близо година в САЩ Ренета Инджова, която в 
                  подходящ момент би могла да се превърне в нашенски вариант на 
                  Милан Панич. Шансовете на личности като Софиянски, Томов, 
                  Камов и др. са в евродиалога, който изключва бурни събития на 
                  Балканите. Така или иначе бъдещата политическа съдба на Костов 
                  ще бъде решена до лятото на 2000 година.


