СИНИТЕ СЕ СНИШИХА, ЗА ДА НЯМА СЛЕДВАЩ ПОПАДНАЛ ПОД УДАРИТЕ НА ГЛАВНИЯ ПРОКУРОР 

МАРИАНА КИРОВА  


 
 
КОГАТО Едвин Сугарев подаде оставка от заместникпредседателския пост в СДС, политическите наблюдатели се питаха кой ще е поредният му ход. По време на 36-ото народно събрание той подходи по същия начин - напусна заместникпредседателското място в парламентарната група и дни след това поиска Желю Желев да подаде оставка като президент. И ако тогава той имаше подкрепа на коалицията си, то сега ситуацията е различна заради натрупванията през годините на събития и ситуации върху личности, участвали вече активно в управлението на страната. 
Че Сугарев е бил принуден да играе отново сам, стана ясно още на първата му пресконференция, на която отправи своите обвинения срещу главния прокурор. На нея той даде да се разбере, че излиза напред 
 
САМ, ЗА ДА НЕ НАВЛЕЧЕ ГНЕВА НА ФИЛЧЕВ 
върху другите. Николай Колев - Босия, който го придружаваше, седейки сред журналистите, отправи подсказващ въпрос, за чийто отговор към момента гилдията не подозираше - отправяни ли са заплахи към Надежда Михайлова, че съпругът й ще бъде разследван, ако СДС се включи в атаката. Сугарев отклони отговора. Но не отрече. Михайлова пък същия ден заяви, че СДС няма нищо общо с писмото на Сугарев. Много след това вътрешни източници от СДС казаха с недомлъвки и страх, че Сугарев е бил помолен да напусне СДС заради намерението си да атакува Филчев. 
Ходът в никакъв случай не е изненада, защото е известно, че има два политически центъра в СДС - единият на младото политически компромисно ръководство, другият на управленческия кръг на Иван Костов, който в момента е извън прожекторите. Точно този кръг може да бъде атакуван именно заради участието си в управлението. Дори и да няма никакви данни за лично облагодетелстване, основания за разследване винаги може да се намерят заради по-смели управленчески решения при наличие на неуреденото ни законодателство. 
С встъпването на Сакскобургготски в изпълнителната власт той даде да се разбере, че 
 
НЕ БИ БИЛО ДОБРЕ ДА СЕ АТАКУВАТ ФИГУРИ ОТ МАЩАБА НА КОСТОВ 
заради имиджа на държавата. Филчев обаче не бе забравил "Филчевгейт". От друга страна, той показа още на първата си среща с Пламен Панайотов веднага след последните избори, че ще работи безконфликтно с НДСВ. И ако среди извън СДС не бяха предоставили информациите си на Сугарев, конфликтът с главния прокурор нямаше да ескалира. 
Когато СДС загуби изборите, се заговори, че първият, към когото ще бъдат отправени обвинения, ще е бившият финансов министър Муравей Радев. Изненадващо в СДС започваха да обмислят промяна на устава си, според която, ако даден човек е председател на областна организация, то той не може да бъде и член на оперативното ръководство - НИС. И се готвеха "да издигнат" Муравей Радев в областен председател, за да не попаднат някакви негативи върху "новото лице". Ситуацията не претърпя развитие - поправката не беше наложена за приемане. Защото нямаше и обвинения към Радев. 
Беше ясно, че в сините среди и приближените им неполитически фактори нещо тлее. Исканият и свален имунитет на Венцислав Върбанов показа, че ще се атакуват фигури от периферията. Но и че тя може и да се стеснява. Земеделците на Анастасия Мозер тогава заявиха, че нямат нищо против разследване от страна на прокуратурата, защото не са извършили закононарушения чрез своя бивш министър. И по всичко изглежда, че ще се окаже точно така. Те атакуваха тогава мнозинството на НДСВ и ДПС, които искат политическа жертва, и БСП, чиито депутати гласуваха единодушно с мнозинството за сваляне на имунитета на Върбанов. Но не и главният прокурор. 
Кога Филчев поиска имунитета на Никола Николов? Когато Сугарев гръмна Гном и 
 
КОГАТО НАИСТИНА ЗАГЪРМЯ 
Когато убиха насред София висш прокурор и обвиниха Никола Филчев в убийство. Прокуратурата може да извади хиляди аргументи, че точно сега са събрани доказателствата да се поиска имунитетът на Николов, но те увисват във въздуха поради хронологията на фактите и събитията. Затова в обществото битува убеждението, че искането на този имунитет е отговор на случващото се през последните месеци. 
Има и някои подробности и детайли, които имат възможността да забележат само оперативните политически наблюдатели. Не другаде, а преди пресконференция на СДС в сградата на Раковски 134 стана ясно, че Едвин Сугарев е написал открито писмо и до председателя на парламента Огнян Герджиков, в което го обвинява в покровителство над главния прокурор. /От пресслужбата на СДС обещаха да го ксерокопират, но след пресконференцията се отказаха, защото нямали хартия. Когато репортерите намериха и хартия, от пресцентъра вече ги нямаше./ Същия ден, часове след това, от прокуратурата съобщиха, че ще бъде поискано свалянето на имунитета не просто на депутат, а на син депутат. Червена агитка нажежи страстите, като в същото време поиска ново разследване за Сапио, явно неориентирана в сложните казуси или просто хвърлена да вдига шум. 
Защо обаче фигурата е точно Николов? Сега той е 
 
ИЗВЪН КРЪГА НА НОВОТО РЪКОВОДСТВО 
което няма конфликт с Филчев. Обаче е част от стария кръг на Иван Костов, но не съвсем. Не е бил министър в кабинета му, с което не се атакува политиката на СДС, принципно приемана от сега управляващите. Той бе един от най-приближените на Иван Костов и като шеф на икономическата комисия в парламента отстояваше неговите позиции. Но така беше в началото. През последната година от мандата на СДС обаче, след като партийният и държавният водач бе раздразнен от всички свои приближени, се стигна до изнасяне в публичното пространство на т. нар. кръг Агнешки главички. Така бяха изнесени компрометиращи данни за хора от СДС, които искаха друг икономически подход и не бяха съгласни по всички оперативни управленски въпроси с Командира. 
Още повече че Николов се обвинява за негови действия, които нямат никакво отношение към СДС - за дейността му като управител на разградския завод за стъкло Диамант, ръководен от него в периода 1992-1995 г. Там, доколкото става ясно, Николов е обвиняван за злоупотреби, които звучат най-малкото странно - като например това, че заплатите на хората в това предприятие били многократно по-големи от средните тогава за страната. Вероятно в онези 47 страници и 5 тома при Огнян Герджиков има и други обвинения, но те, каквито и да са, не засягат СДС нито в сегашната, нито в предишната му битност. Твърде възможно е при гласуване от самото НДСВ да не подкрепят искането за свалянето на този имунитет. Поне засега депутати заявяват, че внимателно ще се запознаят с фактите, преди да решат. 
Ясно е обаче друго - че за всеки един депутат може да бъде поискано свалянето на неговия имунитет. И ако при един не се намери за какво, при друг ще се намери. А после да се намерят и доказателства за пред съда. Това е изключително тревожно за една държава, която претендира да е правова. 
 
А НИКОЙ НЕ ЗНАЕ КОЙ ЩЕ Е СЛЕДВАЩИЯТ 
Е, няма да е Едвин Сугарев със сигурност, защото посланиците са на регламентирани валутни заплати. Затова Едвин може колкото си иска да настоява СДС да вземе политическо решение за оставката на Филчев. Друг е въпросът точно той ли е лицето, което да предизвиква политически и личностен катарзис в обществото? А другите? "Колкото до това има ли в СДС политици, които да се страхуват от Никола Филчев, мога да ви кажа, че СДС повече от година и половина е в опозиция, така че политически чадър може да има само когато си на власт." Така витиевато тази седмица Надежда Михайлова отговори на въпроса дали в СДС има хора, които да се страхуват от Филчев, след като отхвърлиха искането на колегата си за политическо решение. Не посмяха, каза Сугарев и напусна синьото заседание много преди да е свършило. А след него Михайлова дълго обяснява, че СДС не може да има становище за работата на съдебната власт, защото е партия и не се меси в другите власти. Тя дори не посмя да коментира решението на Конституционния съд за бюджета. А говорителят Николай Младенов обяви тържествено, че "днес СДС е по-силен отвсякога". Дали да му се вярва? 
Със сигурност онези кръгове, които атакуват Филчев чрез Едвин Сугарев, ще изнесат атаките си извън СДС, защото там са смразени от страх. Ще видим къде - дали в друга партия или на улицата. Което е по-вероятно. И още по-опасно - не за политиците, просто за гражданите. 
