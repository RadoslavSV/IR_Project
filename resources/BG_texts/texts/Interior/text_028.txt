В НДСВ ГОТОВИ ДА СВАЛЯТ ПАРЛАМЕНТАРНИЯ СИ ЛИДЕР ПЛАМЕН ПАНАЙОТОВ В СРЕДАТА НА ЯНУАРИ 

МАРИАНА КИРОВА, СИРМА НОЕВА  


 
 
ВСИЧКИ структурни промени на кабинета, които бяха планирани за декември, ще се осъществят още в началото на тази година, съобщиха депутати от НДСВ. Отдавна подготвяното отделяне на туризма от икономическото министерство е едно от основните, защото този отрасъл е записан като приоритет в програмата ни, допълниха те. Все още не е ясно кой ще оглави бъдещата агенция по туризма. Отрасълът хранително-вкусова промишленост, който също е към икономическото министерство, се очаква да бъде прехвърлен на подчинение на земеделското министерство. Идеята е стара - още при кабинета на Иван Костов земеделците на Мозер настояваха за това, за да се затвори цикълът. Сега ДПС, чийто министър е начело на земеделското министерство, поддържа идеята. Според народни представители от НДСВ твърде e възможно най-после Министерството на транспорта и съобщенията да бъде разделено. В НДСВ твърдят, че имат известни професионалисти, които да оглавят транспорта, но претенции за поста се очаква да възникнат от страна и на ДПС. Царски депутати оценяват проф. Йордан Мирчев като изключително подходяща фигура за транспортен министър. Според тях разделянето на министерството ще даде възможност Пламен Петров да управлява съобщенията - ресор, в който той има силни позиции. В средите на ДПС се сондира и възможността Ремзи Осман да бъде издигнат за министерски пост в транспортното ведомство. До следващия политически съвет на НДСВ идната седмица депутати ще внасят идеи за преструктурирането на министерствата и за хората, които да поемат новите ръководни длъжности. Движение за национално възраждане Оборище вече е внесло своите предложения, заяви пред в. ПАРИ Тошо Пейков. Преструктуриране на кабинета ще има, каза и Кемал Еюп от ДПС. Ще има и нови министри, добави той пред в. ПАРИ. 
Веднага след коледната ваканция на парламента се очакват промени и в парламентарната група на НДСВ. Депутати от мнозинството заявиха, че това ще стане в средата на януари и няма да доведе до трусове. Необходимостта от промени е отдавна назряла, смятат те. Групата ни ще намери най-добрата форма за консолидация, заяви Кирил Милчев. Новият председател на парламентарната група ще бъде посочен от Симеон Сакскобургготски. Депутати от НДСВ са категорични, че Емил Кошлуков няма шансове да стане ръководител на групата. 
 
КЕМАЛ ЕЮП, ДЕПУТАТ ОТ ДПС: 
 
НАЛОЖИТЕЛНА Е СМЯНАТА НА МИНИСТРИ 
ОТ ТРИ месеца лансирам идеята за преструктуриране на Министерския съвет. Една от промените - преминаването на агенция Пътища към министерството на транспорта, не е нова - лансираха я още в кабинета на Иван Костов, а и преди това. 
Аз подкрепям идеята, издигната от колегите в НДСВ, за преструктуриране на кабинета. Но това трябва да бъдат само част от промените - нужни са нови личности на ниво министри. Има необходимост от промени в правителството, има нужда от освежаване и нов имидж. Трябва преструктуриране и нови имена не само в областта на образованието и културата, а и в икономическата сфера. 

