ГОСПОДИН МИЛУШЕВ, СЛЕД НАПУСКАНЕТО НА ПЕТИМАТА ВАШИ КОЛЕГИ МОЖЕ ЛИ ДА СЕ ТВЪРДИ, ЧЕ ОБСТАНОВКАТА В ПГ НА НДСВ Е НОРМАЛНА И РАБОТИТЕ ЕДИННО? 
- Не бих могъл да кажа дали групата се е успокоила с напускането им, защото така бих набедил напусналите с вината, че те носят отговорност за някакво напрежение. Колегите ясно казаха, че напускат групата заради метода на работа на ръководството и заради начина на изпълнение на програмните обещания. Тук става въпрос за тяхна лична позиция. Друг е въпросът, че групата трябва да направи много сериозен анализ на дейността си - не само на ръководството си, а и на начина на присъствие на цялата група в политическия процес. Имам предвид работата в пленарната зала, взаимоотношенията с политическите сили, начина на заявяване на политическите намерения и изпълнението на програмната политика, което става със законите, които приемаме. 
 
НО ТОВА НЕ ЗНАЧИ ЛИ, ЧЕ ДЕПУТАТИТЕ, КОИТО РАЗБИРАТ ПРОБЛЕМА, ТРЯБВА НАЙ-ПОСЛЕ ДА ГО ПОСТАВЯТ ВЪТРЕ В САМАТА ГРУПА? СЪГЛАСЕН ЛИ СТЕ, ЧЕ ИМА РИСК ДА НАПУСНАТ ОЩЕ ВАШИ КОЛЕГИ, И ТО НА ФОНА НА СЛОЖНАТА МЕЖДУНАРОДНА ОБСТАНОВКА? 
- Този проблем аз самият съм го поставял още миналата година на семинарите на НДСВ и в Смолян, и в Боровец, в Хисаря. Мога да правя анализ на дейността на групата, но това е задължение на ръководството. Мога да кажа много неща, но това остава мое субективно мнение, както е било през цялото това време. Трябва да се подходи пренципно, за да се даде шанс на цялата група да мотивира своите действия така, че те да се превърнат в политически действия. В момента групата е демотивирана. Силните мотиви на ПГ на НДСВ трябва да бъдат на базата на пълното доверие в начина на нейната изява. В парламента това трябва да става чрез законодателството. Не става дума само дали законите са правно издържани, а какви обществени интереси обслужват, с какво ще променят сегашното статукво. 
 
СЪЗДАВА СЕ ВПЕЧАТЛЕНИЕ, ЧЕ РЪКОВОДСТВОТО НА ПГ НА НДСВ ЛОБИРА ЗА ОПРЕДЕЛЕНИ ХОРА И ОПРЕДЕЛЕНИ ЗАКОНИ, КОИТО НЕ СА В СИНХРОН С ИНТЕРЕСИТЕ НА ЦЯЛАТА ГРУПА И НА САМИЯ ПРЕМИЕР. ЗАЩО СЕ СЪЗДАВА ТОВА ВПЕЧАТЛЕНИЕ? 
- Защото това е така. На тази тема също съм говорил много. Запознавам се с всички закони, без да съм специалист във всички области, и виждам, че понякога има пропуски, които са недопустими. Явно упоритостта да не се приемат предложения от различни страни или на конкретни наши народни представители показва, че съответният закон има конкретна насоченост. Именно това демотивира народните представители, защото за нас е пределно ясно, че зад такива решения може да се появят волю или неволю определени интереси. Естествено всеки закон по някакъв начин ще задоволи едни или други интереси. Но въпросът е дали присъства общественият интерес. 
 
КАКВИ СА ВАШИТЕ ПРОГНОЗИ - КАКВО ЩЕ СЕ СЛУЧИ С МНОЗИНСТВОТО, АКО НЕ НАСТЪПЯТ ПРОМЕНИ В РЪКОВОДСТВОТО НА ГРУПАТА? 
- Аз не мога да давам прогнози, но на последното заседание на групата говорих за това дали ние ще се оставим да плуваме свободно, или ще се научим да плуваме в политическото пространство. Защото при първото те води течението, при второто - ти направляваш посоката, в която искаш да се движиш. Нашата е да управляваме така, че да правим безсилни аргументите на опозицията. Иначе ролята на опозицията е да бъде динамичен коректив и тя я изпълнява добре. Така че ние не може да виним опозицията за нашите грешки, а трябва да разберем къде са проблемите, да ги премахнем и да се научим да правим политика. 
 
НАБЛИЖАВАТ ИЗБОРИТЕ ЗА МЕСТНА ВЛАСТ. ВЪЗМОЖНО ЛИ Е НДСВ ИЗОБЩО ДА НЕ ИЗДИГНЕ СВОИ КАНДИДАТИ ЗА КМЕТОВЕ? 
- Всичко е възможно. Партията НДСВ, освен че няма никакъв опит, няма и необходимите ресурси. Известно е, че аз бях против създаването на партията в този й тип, защото това е познатият тип партия. Убеден съм, че ако бяхме останали движение, хората щяха да подкрепят политика и намеренията, които сме заявили. Сега вече, когато имаме партия от класически тип, при това твърде непопулярна, с неизвестни структури по места, хората ще дадат своя вот не за бъдещи програми, а за начин на управление. Казвам това, защото партията по някакъв начин, макар и не изцяло, е свързана с ПГ на НДСВ. 
 
ВИЕ ЛИЧНО ЧУВСТВАТЕ ЛИ СЕ ОТГОВОРЕН ЗА ТОВА, ЧЕ ПРИ ЕДНА ЗАГУБА НА МЕСТНИТЕ ИЗБОРИ ОТ ДЯСНОТО ПРОСТРАНСТВО ЩЕ СЕ ЗАВЪРНЕ ЛЯВО УПРАВЛЕНИЕ? 
- Това е твърде схематично. Аз съм готов да поема всичките отговорности на всички хора, но с това нищо няма да помогна. Въпросът е в това, че изборите по места може да се печелят само по един начин - с доверието на населението към определени хора и партии. В този смисъл мисля, че ние нямаме време да създадем такива кадри, които до местните избори да се превърнат в лидери на населението и в негови водачи, а така също и да гарантират, че ще променят неговия живот. Възможно е някъде да успеем, но въпросът е, че евентуален общ неуспех на местните избори ще нанесе удар върху управлението въобще. Затова трябва да търсим всички пътища за коалиране или подкрепа на различни кандидати независимо от тяхната политическа окраска. Естествено бих предпочел те да са от дясното политическо пространство. Но това са моите лични предпочитания. Не виждам нищо лошо при необходимост да се подкрепят някъде и леви кандидати. Това трябва да решат местните координатори и да се вземе решение на форум на партията НДСВ.
