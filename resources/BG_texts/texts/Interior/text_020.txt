АКО Е НА ВЛАСТ, В БСП ИМА ОПОЗИЦИЯ. АКО НЕ Е - СРАБОТВА ПРЕЖДЕВРЕМЕНЕН ВЛАСТОВИ РЕФЛЕКС 

ЕВЕЛИНА ГЕЧЕВА  

СОЦИАЛИСТИТЕ тренират за опозиция от доста време. Докато управляваше Иван Костов, БСП работеше интензивно за изграждане на негативния му имидж - показваше слабостите в управлението, сверяваше всяка стъпка със законовите текстове, реагираше незабавно на всеки гаф, дори най-малкия. 
В резултат на това Костов получаваше ежедневна реклама в медиите, защото лоша реклама няма. Не слизаше от върховете на информационния поток. Но покрай това се говореше и много за БСП, от което левицата също печелеше. В крайна сметка Костов си изкара мандата, но беше лично сатанизиран. Очевидно това е била и целта на червените имиджмейкъри. Впрочем те вече не са същите, което е логично. Всяко време има нужда от своите хора. Вчера имахме разнобой на фракции вътре в партията, а днес виждаме соцлидер, яхнал мотор. Това показва съвършено различен почерк. При това в повечето случаи той е адекватен на обществените очаквания, ако изобщо може да се говори за такива на фона на всеобщата апатия. 
Поведението на левицата в следкостовия период е по-зряло. Стана й ясно, че още не може да управлява. Вече дори се лансира тезата, че когато и да дойде на власт, левицата няма да управлява сама. Това може да означава няколко неща. Например, че апетитите за власт идват от много посоки. Или че БСП предпочита да дели отговорността с хора, които са нейни потенциални критикари. И може да им запуши устата само ако управлява с тях. Вероятно по тези причини червените не говорят много категорично за времето на предсрочните парламентарни избори. Някои визират пролетта, други есента или дори по-следващата година. 
Сините доскоро излизаха с аргумента, че щом БСП има свои хора във властта, не е опозиция. Този казус бе интерпретиран доста интересно от самите социалисти. Докато Паскалев бе в правителството, и официалната, и неофициалната им позиция беше, че това не им пречи да са опозиция. Калчев пък - съвсем. След оставката на Паскалев нещата не стоят така. Официално не, но неофициално левите изразяват задоволство, че вече нищо не им пречи да се държат като по-категорична опозиция. В какво точно ще се изразява тази категоричност, тепърва ще видим. 
Засега БСП успява най-много в едно - да превръща дефектите в ефекти и да осребрява дори грешките си, когато е възможно. Така червената линия е права дори когато се прави завой. В това отношение са показателни връзките с ДПС. Още под ръководството на Първанов ДПС стана стратегически съюзник на БСП. Сега Станишев води същата политика. Интересно защо обаче от ДПС не откликват с такива искрени пориви. Хората на Доган никога не са обявявали когото и да било за стратегически съюзник. Вероятно повече уважават думата съюзник. Или пък избирателите? А може би себе си, което изглежда най-вероятно. 
Сигурно е обаче, че който и да дойде на власт, няма да мине без ДПС. Изглежда, затова БСП повтаря като мантра тезата за стратегическия съюзник. Впрочем още отсега е видно, че който и да дойде на власт, ще завари на ключови места в администрацията лица, настанени там от Доган. И няма да е никак здравословно тази конфигурация да се променя. Но вместо да протестира открито срещу прекаленото разпростиране на Доган в изпълнителната власт, БСП "изразява опасение", че негативите на досегашното управление донякъде ще се поемат и от ДПС... 
Левицата определено вече знае как да превръща плюсовете в минуси. Докато в синята централа се отдават на сериозни анализи, БСП залага повече на действието. С кого ли не се срещна червеното ръководство, по коя ли не тема изрази становище! Във вихъра на червената хиперактивност бяха завъртени дори главите на трите традиционни за България вероизповедания. Това обаче от никого не се тълкува зле. Напротив. Все по-често се чуват гласове, че това е една добра тренировка за реалното упражняване на властта. Как да я упражняваш, ако не знаеш къде какво скърца? 
Обмисля се и немаловажният въпрос за личността, която евентуално ще застане начело на държавата, ако левицата управлява. Името на Станишев се спряга паралелно с това на Паскалев, като за втория се прави уточнението, че би бил успешен премиер на служебен или на експертен кабинет. Чудно дали въобще съществува вариант за партиен такъв? 
За разлика от СДС, който едва ли скоро ще управлява, за БСП подобна възможност изглежда все по-реална. По-интересното тук е друго. Когато е на власт, в партията или лявата коалиция все има опозиционери. Когато пък е в опозиция, при някои другари сработва преждевременен властови рефлекс. Дали обаче това е слабост? И ако е, защо никой не се обявява против нея? Това в повечето случаи се обяснява като плурализъм. Да, по-демократично звучи, когато не всички мислят еднакво. 
Опозиционността отива на червените. Стои им дори прекалено добре. Е, не чак дотолкова, че да векуват в тази роля. Въпросът е дали и властта ще им отива толкова. 
