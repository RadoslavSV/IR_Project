АКО СИНИТЕ СИ БРАНЯТ СТАТУКВОТО, СЕ ОБРИЧАТ НА ВЕЧНА ОПОЗИЦИЯ 

МАРИАНА КИРОВА  

ЗАРАДИ стратегическото развитие на страната синята партия, ако трябва, да си смени и името. Защото при сегашното си състояние тя се затваря в онзи твърд процент от 8-10% поддръжници, който я запраща в битието на вечна опозиция. При това СДС отдавна не е съюз, а партия и дори формално погледнато, промяна в названието е необходима. Ако пък тя е свързана и с качествена промяна, онези 50% гласоподаватели, които заявяват, че няма да гласуват на следващите избори, може да ревизират решението си. Още повече че в голямата си част те не са потенциални гласоподаватели на БСП. 
Тази идея - СДС да си смени името, сигурно би скандализирала мнозина, също като онази на Константин Тренчев, лансирана още през пролетта на 1992 г., коалицията СДС, съставена от 14-15 партии, да стане партия. Но Иван Костов я реализира няколко години по-късно. Разбира се, не безболезнено, но успешно и резултатно. Не само за партията, а и за стратегическото управление на България. 
Промени в СДС под различни форми се налагат по много причини. Първата и най-важната е тази, че СДС тотално е загубил привърженици. Ако преди партията показваше пътя към светлото европейско и евроатлантическо бъдеще чрез масови акции по площадите, от 2001 г. тактиката на сините е коренно различна. Не защото толкова искаха непременно да я сменят, а защото реално няма потенциални участници за масовките. След януари 1997 г. трябва много вода да изтече, за да повярва някой, че ще промени живота си, като щурмува старата власт от площада. При това след загубата на парламентарните избори през 2001 г. сините бунтари в София се преброиха. Цифрата е срамно малка - те бяха около 200 души. Толкова се стекоха пред Раковски 134, за да заявят подкрепата си за изгубилия изборите председател на СДС Иван Костов. 
Затова сега дясната опозиция е камерна, парламентарно аргументирана и евроатлантически обоснована. И посланията й са отправени към единствените, които могат да бъдат нейни рационални адресати - урбанизираните граждани с технократски нагласи. За жалост според житейските си планове те са с единия си крак в чужбина. Но може би това е единствената социално и психологически обособена група, която мотивирано с оглед на бъдещето си подкрепя синята партия. 
Разбира се, тя съвсем не прави онези 8-10% привърженици, които биха гласували за СДС, ако изборите бяха сега. Тези проценти се съставляват от емоционалните носталгици - хора, получили някаква форма на реабилитация чрез реституцията. Но тази група нито е определяща, нито е толкова многобройна поради характера на реституцията в България. 
Има обаче и една трета група - конюнктурната, която е най-многочислена. Тя е от хора, включили се във възможностите, които им е дала новата ситуация при разбъркването на пластовете след 1990 г. - участие във властта във всичките й форми и на различните й нива и по-малки или по-големи трохи от приватизацията. Тези проспериращи според критерия си и доскоро бедни и маргинални в обществено отношение граждани са сред най-верните на СДС. Те не са били нито сред първите в СДС през 1989 г., нито сред възторжените от смяната на властта. Те са като пъдарите, станали милиционери след 1944 г., които бранеха предишната власт стократно по-всеотдайно от нейните идеолози - комунистите. /В групата на 8-те процента за СДС ги няма хората от голямата приватизация, защото, ако те изобщо вече имат някакъв цвят, той най-малко е синият./ 
Последните две групи сини привърженици - на реституцията и на новата номенклатура, нямат нужда от рационални аргументи, защото и да им бъдат дадени, те не биха хвърлили енергия да ги разберат за разлика от първата група - рационалната. Именно към нея са насочени 
 
БЛЕСТЯЩИТЕ ПАРЛАМЕНТАРНИ АТАКИ НА СДС 
към царското управление. Неслучайно СДС използва парламентарната трибуна за това - най-сигурният начин слушащите да разберат как и къде се престъпва законът заради различни интереси на новата власт. Ето как парламентарната опозиционна акция се превръща в медийна - националните радио и телевизия са длъжни да я отразят. Другото би било цензура. И тези медии, макар да са ръководени от хора на властта, на практика работят срещу нея. СДС знае това и от опит - при своето управление. 
Видя се при това, че "новите лица" на СДС не намират добра почва сред по-широкия син електорат, който трябва да привличат. Този електорат дори не ги знае, защото те не могат да ангажират вниманието му нито с аргументи, нито с риторика. Що се отнася до лидерката им, сините най-после разбраха, че и най-аргументираната политическа позиция потъва в емоцията на чувствената Надежда и се разлива в романтични облаци около розовите й костюмчета с дантелки на подгъва. 
Затова трябваше да бъде изваден напред отново 
 
СТАРИЯТ ФИНАНСОВ ЛЪВ 
Муравей Радев, който в последните седмици надмина себе си по метафорични сентенции. Но един Муравей не стига. Отново излезе напред строгата Екатерина Михайлова, която да посочва точно престъпените членове и алинеи, но тя основателно не се нагърбва да коментира всичко. Въпросите на евроатлантизма успешно бяха поети от младия Димитър Абаджиев, който не може да бъде обвинен нито в съмнителна приватизация, нито в неясни сделки. Тежката икономическа артилерия на СДС в лицето на Никола Николов се изявява само в крайни случаи, за да не потъва в общия парламентарен хор. Социалните въпроси в многобройните им аспекти поеха вече опитните Росица Тоткова и Йордан Нихризов. Най-големия си управленчески коз - Пламен Орешарски, СДС тактично крие в ръкава. Толкова. Но не стига! 
И ако изборите са предсрочни, тези хора просто не могат да направят чудеса. Защото го няма лидерът. А той, потънал в мълчание, чака. Дотогава Надежда Михайлова ще изпълнява длъжността като по онзи чл. 68, докато се върне майката / бащата/ на партията Костов, създадена и оглавена от самия него. 
Само че при загуба на едни следващи избори не е сигурно дали смяната на председателя ще е достатъчна. И може би чак тогава ще се пристъпи към радикални подходи. Но ще бъде късно, ще бъдат загубени още години. А тогава ще предстои важен акт за страната - ратифициране на договора ни с НАТО. А ако една партия действително иска да продължи политиката си, а не да запази статуквото си просто на присъстваща заради няколко политически манекени, група носталгици и новата си /често безпринципна/ номенклатура, тя трябва да е готова на всякакви вътрешни промени - точно за да изпълни стратегическите си цели. Затова, ако трябва, СДС да си смени и името! 
В недалечната ни история една партия, която сега твърди, че е модерна лява, го направи именно за да продължи политиката си. И управлява, и пак се готви да го прави. Смени си кожата, но за нрава е спорно и зависи от социалния ъгъл. Справка - кабинетът Виденов. Това е същата партия. 

