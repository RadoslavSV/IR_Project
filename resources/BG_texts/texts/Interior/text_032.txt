НА МЕСТНИТЕ ИЗБОРИ ЛЕВИЦАТА ТРЯБВА ДА РАЗТВОРИ ШИРОКО ПОЛИТИЧЕСКОТО ВЕТРИЛО, ЗА ДА РАЗЧИТА НА СИЛНА ПОДКРЕПА И УСПЕХ 

С ПРОФ. КРЪСТЬО ПЕТКОВ, ПРЕДСЕДАТЕЛ НА ОБТ, РАЗГОВАРЯ СВЕТЛАНА БЕЛОУСОВА  


 
 
 
 ПРОФЕСОР ПЕТКОВ, БЕШЕ ЛИ УСПЕШНА ОТМИНАЛАТА ПОЛИТИЧЕСКА ГОДИНА ЗА ЛЕВИЦАТА? 
- Аз всъщност съм доволен. Това беше година на утвърждаване на левицата. Направени бяха видими две крачки напред. Със спечелване на президентските избори и с приемането ни за асоцииран член на ПЕС. Което пък ни даде самочувствие вътре в страната да работим като подкрепена от европейското социалдемократическо семейство формация. Този, който наблюдава процесите в левицата, си дава сметка, че започна необратим процес на обновление. На навлизане на млади лица. Можем да говорим вече за екип на Станишев, а не за екип на Първанов, въпреки че и първият не е престарял. По места, особено в провинцията, навлизат доста млади хора. И сега остава да се докажем на най-важния изпит. На избори със силни кандидати и привлекателни програми. 
 
ДОКОЛКО МЕСТНИТЕ ИЗБОРИ ЩЕ СА ЛАКМУСЪТ ЗА БЪДЕЩЕТО НА ЛЕВИЦАТА? 
- Левицата трябва да устои своите позиции и да ги разшири. За мен местната власт е ако не най-важна, то втората по важност крепост на властта. Можем да наблюдаваме инверсия в сравнение с 1999 г. Тогава всички се обединяваха срещу СДС, защото поотделно никой не можеше да ги победи. Сините разполагаха с цялата власт. Сега поради заплахата левицата да помете всички на местните избори не е изключено да се стигне до крайни компромиси в дясното политическо пространство, за да повишат своя резултат. Много любопитно е и какво решение ще вземе и НДСВ, защото ресурсите са все още там. Аз лично мисля, че трябва да направим по-различна стратегия за явяване на тези избори. Да разгънем ветрилото, като ползваме трите съставки на лявото - крайната левица, социалистическата и левоцентристките формации. Само така можем да очакваме да получим повече гласове, където е възможно. 
 
СМЯТАТЕ ЛИ, ЧЕ Е ВЪЗМОЖНО ДА СЕ СТИГНЕ ДО КРИЗА НА УПРАВЛЕНИЕТО НА НДСВ ПРЕДИ МЕСТНИТЕ ИЗБОРИ ПРЕЗ ЕСЕНТА? 
- Кризата е в ход. Само този, който не умее да разчита политическата обстановка, може да мисли, че в момента имаме стабилно управляваща власт. Вижте, има поредица от събития, които доказаха, че обществото се задържа само със сила, натиск и заплахи. При гласуването на вота на недоверие се достигна максимална мобилизация. Нямаше го безметежното очакване на този вот. Но пък за сметка на това се обедини опозицията и тя гласува взаимно за своите вотове на недоверие. При няколко от решаващите гласувания по законопроекти внушителни групи от депутати от НДСВ гласуваха с опозицията. Не минава седмица, без да се произведе някакъв гаф. Това е симптом за лоша кондиция. Тенденцията е налице, сега трябва някой да седне да я анализира и да обърне нова страница в историята на този мандат. В момента властта е изолирана сама срещу всички - няма силни медии на тяхна страна, няма синдикати, работодатели, има отпор на съдебна власт или друга институция, която да застава първа зад политиката и решенията на жълтото правителство. Управляващите все повече стоят самотно в политическото пространство. А между самотника НДСВ и самотника цар лидер няма кой знае какъв демократичен диалог. 
 
ИМА ЛИ ПРИНОС ОПОЗИЦИЯТА ЗА ТАЗИ ПОЛИТИЧЕСКА ИЗОЛАЦИЯ НА УПРАВЛЯВАЩИТЕ, ИЛИ КОРЕНИТЕ СА В НЕУСПЕШНИТЕ ХОДОВЕ ПО СТРАТЕГИЧЕСКИ ВЪПРОСИ? 
- За да се стигне до оспорване на големите сделки, мисля, че решаваща роля на първата фаза изигра именно опозицията. Спомнете си първите ни питания за ролята на Георги Попов. Имаше дискусиите по повод на двете стратегии, които се приеха за приватизация на БТК и Булгартабак. Ако се разгърнат сега парламентарните летописи, ще се види, че всичко, което сме казали тогава, днес се сбъдна. Опозицията използва максимално възможностите си вътре в парламента с предизвикани дебати и разисквания, както и извън парламента - чрез сезиране на съдебната власт. Оттук насетне решаването на въпросите остана в ръцете на заинтересувани граждански структури или неутрални корпорации и най-вече независимата съдебна власт. За първи път от 12 г. имаме съгласувано действие на институции, групи и хора извън опозицията, за да се спрат две очевидно противоречащи на националния интерес сделки. Това дава отражение вътре в редиците на НДСВ. Никак не е случайно, че само 94-ма души от 115 подкрепиха намеренията за промени в Закона за приватизация и следприватизационен контрол. А напоследък, през последните дни броят на несъгласните расте. Всъщност фактът, че не могат да продават по техни правила, е един от най-големите, може би най-големият провал на това управление, което дойде с ореола на отличник, на доказал се експертен екип в реденето на делата на международните капиталови пазари и международния мениджмънт. Но България като страна с преходна икономика е една малка джунгла с много опасности и изкушения. И точно тук не устояха на предизвикателството. 
 
НО В СЪЩОТО ВРЕМЕ СОЦИОЛОГИЧЕСКИТЕ ПРОУЧВАНИЯ СОЧАТ, ЧЕ ЕДРИЯТ БИЗНЕС ИМА ИНТЕРЕС ДА ЗАПАЗИ СТАТУКВОТО. ТОВА НЕ Е ЛИ СТАБИЛНА ОПОРА ЗА УПРАВЛЕНИЕТО? 
- Едрият бизнес в преобладаващата си част е спекулативен, тъй като произходът на неговия капитал стои под въпрос и във вътрешен, и в международен план. А и като им гледам биографиите на новите богаташи в България, те нямат друг вариант на поведение, освен да предизвикват системно кризи, хаос и да ловят риби в мътна вода. Колкото по-мътна е водата, толкова повече риби могат да уловят. Затова аз вярвам в това, което на Запад и Световната банка наричат ню камърс, ню ентърс. Бъдещето е в новия бизнес, който успя да влезе в нишата под крупния спекулативен капитал в България. Това са хора, които са съумели не да вземат чужди пари и да управляват, нито да направят съмнителни трансакции на Запад и после да върнат парите. Те не са такива, които държат 90% от капиталите си в Швейцария, а тук ползват заемни пари. Те са оцелели за 10-ина години, някои са фалирали и са тръгнали отново. Направили са малки предприятия, акумулирали са инвестиционен капитал. В тях е бъдещето, както и в ясните, прозрачни стабилни чуждестранни инвеститори, които тепърва ще тръгнат, като МЕТРО, Шел, Фармако, Интербрю и т. н. 
 
В СЪЩОТО ВРЕМЕ ТОВА УПРАВЛЕНИЕ НЕ СТИМУЛИРА ПО НИКАКЪВ НАЧИН ТОЗИ СРЕДЕН БИЗНЕС. КАКВИ ЩЕ СА ПОЛИТИЧЕСКИТЕ ПОСЛЕДИЦИ ОТ ТОВА? 
- Ами в това е големият въпрос. Каквото са обещали НДСВ и ДПС на едрия корпоративен капитал, като че ли са го изпълнили. Приеха им закон за хазарта, продадоха им големи държавни компании, включиха ги в специален комитет, който реди икономическата политика, но вторият ешелон, който е между средния и крупния капитал, а и малкият бизнес остават встрани. Неслучайно недоволството там е най-голямо. Едрият бизнес е със самочувствие. Той, ако не му хареса това правителство, ще си напазари друго и ще имат свои представители при всички положения и в следващия кабинет. А средният и малкият бизнес, хората на свободните професии не могат да имат пряк и директен лобизъм. Накрая те ще се организират и по друг начин да присъстват във властта. Това е силно и политически неоцветено обещание да се насърчи развитието на предприемачите чрез специална радикална програма, ако си спомняте, наричахме я революционна данъчна политика, остана на книги. И няма да се изпълни до края на мандата. В момента вниманието на правителството ще бъде насочено към абсурдната идея за постигане на новия бюджетен дефицит, който фактически умъртвява деловата активност. Тъй като, от една страна, превръща бюджета в основен преразпределител и кара всички да се насочват към бюджетните източници, подхранва корупцията. А от друга страна, замразява потреблението, държейки доходите на ниско равнище. Затова аз не предричам добро микроикономическо бъдеще на гастрольорите в българската политика в лицето на НДСВ. 
 
ОЧАКВАТЕ ЛИ СЛЕДВАЩАТА ГОДИНА ДА ИМА ПРЕРАЗПРЕДЕЛЕНИЕ В ПОЛИТИЧЕСКОТО ПРОСТРАНСТВО? 
- Вляво ще има преструктуриране. И на местните избори, ако има и предсрочни, не е изключено две леви формации съгласувано между себе си да се борят за повече гласове. Това е съюзът на социалистите и социалдемократи и това е крайната левица, водена от комунистите. Вдясно ще продължи това, което се нарича преструктуриране. С много интересна еволюция. Аз мисля, че СДС направи още една крачка вдясно, към избистряне на своя образ и остави пространство между себе си и центъра, да се вместят няколко формации - при всички случаи НДСВ, партията на Софиянски, може би и на Бакърджиев. Няма да има промяна в позицията на НДСВ освен това, че тя вече ще е инжектирана със силна доза властов апетит и опора в институциите. Мисля, че постепенно по този начин нещата се нормализират в България и на всеки вид избори се явяват по 5-6 формации. Отиде си ерата на случайните файтонджийски партии. Не може да има нови месиански явления. Изобщо отиваме към европейския модел. 
 
А ИМА ЛИ СИМЕОН КАПАЦИТЕТА ДА УДЪРЖИ ЕДНА ТРУДНА БИТКА, КАКВАТО СА МЕСТНИТЕ ИЗБОРИ? 
- НДСВ не може да е решаващ фактор в местните избори. Те могат да спечелят тактически. С добри ходове в отделни градове и после да го представят като национален успех. И разбира се, те вече заложиха с приемането на бюджета, като формираха решаващата своя роля в преразпределението на ресурсите. Натискът над общините и кметовете ще бъде може би по-голям от този през 1999 г., когато в сила беше лозунгът: За сините общини ще има пари, за червените - не. Сега той е: Даваме ви 50% от субсидиите, а за другите - в зависимост от това, кой е избран. Това според мен е неприкрит цинизъм. Аз мисля, че най-добре представилите се политически формации на следващи избори ще бъдат Нова левица и ДПС. Останалите ще се борят за средни резултати и това ще промени конфигурацията за предсрочни парламентарни избори. 
 
НДСВ ОБМИСЛЯТ ДА ИЗДИГАТ ПО МЕСТА МЕНИДЖЪРИ ЗА КАНДИДАТИ ЗА КМЕТОВЕ. ТОВА МОЖЕ ЛИ ДА БЪДЕ ПЕЧЕЛИВША ФОРМУЛА? 
- За обедняващия българин думата мениджър беше и продължава да бъде мръсна дума. На пръсти се броят кметовете, които са били успешни мениджъри и после да са били избрани. Успешните независими кметове обикновено са дошли от друга сфера - политиката, съдебната власт, здравната система. И ако НДСВ си прави сметката чрез личности да спечели, а личностите са близки до тях мениджъри, да знаят първо, че качествени кандидати няма, те са на свършване. Там, където ги намерят, се оказва, че това ще са кандидати за съдебни и полицейски разследвания. Виждаме, че щом нарочат някого за местен лидер, или му гърмят колата, или къщата. Някак си това е методът да се коригират критериите, така че трябва да се внимава много с кого ще се работи. Та кандидати мениджъри не плашат техните опоненти и специално нас. Друг е въпросът, ако се използват национални лидери или национални фигури от типа на Бойко Борисов. Но той не е продукт на НДСВ. Той е човек на царя премиер. 
 
КОЕ СПОРЕД ВАС Е ПОЗИТИВНОТО, КОЕТО МОЖЕ ДА БЪДЕ ОТКРИТО В ЦЯЛАТА ТАЗИ БЪРКОТИЯ, НАРЕЧЕНА ПОЛИТИКА? 
- От лятото насам наблюдавам един отдавна чакан феномен - почти всички важни институции работят на високи обороти. Президентът е на мястото си, съдебната система започна да гледа множество дела, синдикатите се раздвижиха, да не говорим за медиите. Започвам да си мисля, че може и да има гражданско общество. Друг е въпросът, че част от тези институции си мълчаха при предишното управление на Костов. Но този грях може да им бъде простен. В интерес на истината трябва да признаем, че сегашните управляващи пипат по-меко и това окуражава независимо мислещите хора и дава пространство на структурите. 
