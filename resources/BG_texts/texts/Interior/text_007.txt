ФИНАНСОВАТА ДЕЦЕНТРАЛИЗАЦИЯ И ПРИВАТИЗАЦИЯТА ПРОДЪЛЖАВАТ, СТРОИМ АЕЦ БЕЛЕНЕ 

ЕВЕЛИНА ГЕЧЕВА  

ЗА първи път държавният бюджет е съобразен с инвестиционната и социалната политика на управляващото мнозинство. Това заяви премиерът в словото си на първото за годината парламентарно заседание. Това ще позволи допълнителното разкриване на поне още 100 хиляди работни места през тази година, каза още той. По думите му започнатата финансова децентрализация ще продължи. Особено внимание отделяме на привличането на инвестиции в районите с висок процент на безработица чрез специални данъчни преференции, подчерта Сакскобургготски. 
Като основна цел през настоящата година премиерът посочи финализирането на преговорите за членство в ЕС. Наред с това министър-председателят изтъкна реализирането на големите стратегически проекти - Дунав мост 2, инфраструктурните проекти по Коридор N 8, АЕЦ Белене, петролопровода Бургас - Александруполис. Премиерът каза още, че мнозинството има политическата воля да осъществи докрай процеса на приватизация с всички законови действия. 
Това мнозинство е първото, което прояви политическа решимост да започне реформи в съдебната система, каза още Сакскобургготски. Чрез широка публична дискусия ще бъдат обсъдени и подготвените предложения за промяна в конституцията, заяви той. Министър-председателят посочи, че НДСВ вече е инициирало създаването на временна парламентарна комисия по този въпрос. Според него засега не се очакват промени в правителството. 
В първия за тази година работен ден на парламента изявления от трибуната направиха всички политически сили. В залата присъстваха и повечето министри. 
От този политически сезон гражданите на страната очакват светлина в тунела и решаване на своите наболели всекидневни проблеми, каза лидерът на коалиция За България Сергей Станишев. Освен европейската посока на работа има и друга, по-важна истина - че кабинетът на НДСВ загърби преговорите с народа, подчерта Станишев. Правителството не само не управлява нормално, но вече всяко негово следващо решение създава нови проблеми и увеличава социалната безнадеждност, каза соцлидерът. 
Председателят на ОДС Надежда Михайлова предложи създаване на временна парламентарна комисия, която да контролира изпълнението на мерките за членство в НАТО. Според нея комисията трябва да предизвика мерки за предотвратяване на незаконната търговия с оръжие, като провери дейността на Междуведомствения съвет по ВПК и Междуведомствената комисия за лицензиране на сделки с оръжие и стоки и технология с възможна двойна употреба. Според Михайлова е необходим и закон за националната сигурност. До великденската ваканция парламентът трябва да приеме законите, свързани с предстоящите местни избори, което да осигури нормалното им демократично протичане, каза още Михайлова. Народното събрание стана място за прокарване интересите на организираната престъпност, каза председателят на ОДС.Според нея правителството е неспособно да усвоява средствата от предприсъединителните фондове на ЕС, както и заемите за развитие на инфраструктурата. 
 

