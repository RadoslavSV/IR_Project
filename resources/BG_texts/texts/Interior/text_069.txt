Емисия: Понеделник, 7 Февруари 2000
                    
                  Финландия гласува за президент
                  “Хелзинки саномат”: И двамата кандидати си разбират от работата
                  Еско Ахо и Таря Халонен спорят за подхода на ЕС към Австрия
                  Около 4,2 милиона финландци вчера гласуваха за президент. Те 
                  избират между бившия премиер Еско Ахо и министъра на външните 
                  работи Таря Халонен.
                  “Има забележително малка разлика между възгледите на двамата 
                  кандидати за външната политика. Който и да бъде избран, 
                  финландците могат да са спокойни за бъдещето. Предложени са 
                  двама политици, които си разбират от работата”, посочи в 
                  редакционна статия в събота в. “Хелзинки саномат”.

                        Кандидатите за президент на Финландия Таря Халонен 
                        (вляво) и Еско Ахо по време на телевизионен дебат в 
                        петък.
                        Снимка: АП.

                  Финландският президент, които има 6-годишен мандат, отговаря 
                  за външната политика и за политиката в областта на отбраната. 
                  Вътрешната политика е в ръцете на правителството.
                  Най-сериозното разногласие между Еско Ахо и Таря Халонен е за 
                  политиката на Европейския съюз към Австрия след влизането във 
                  властта на Партията на свободата на Йорг Хайдер. Ахо смята, че 
                  ЕС не трябва да се меси във вътрешните работи на Австрия, 
                  докато Халонен подкрепя становището на ЕС. “С намесата си ЕС 
                  направи голяма грешка, навреди на авторитета си и се оказа в 
                  положение, от което трудно ще се измъкне”, заяви Ахо.
                  Според последните допитвания до общественото мнение Ахо, 
                  когото наричат “Финландският Кенеди” заради активния му 
                  младежки стил на работа, има малка преднина пред Халонен. 
                  Първите прогнозни резултати от изборите стават известни след 
                  затварянето на изборните бюра в 20,00 часа.
                  Ахо е от опозиционната Партия на центъра, която традиционно 
                  разчита на подкрепата на земеделците, на земевладелците, както 
                  и на влиятелни консервативни политици и бизнесмени. 
                  Противно на финландската традиция 45-годишният Ахо, който е 
                  председател на финландската ски федерация, включи в 
                  предизборната си кампания четирите си деца и елегантната си 
                  съпруга Кирсти, за да подчертае привързаността си към 
                  семейството и християнските ценности. 
                  Усмихнатата червенокоса 56-годишна Халонен, която е бивш 
                  профсъюзен водач и адвокат, е от редиците на 
                  социалдемократите. Тя е председател на финландската гей 
                  асоциация, разведена е, живее с приятеля си и е напуснала 
                  евангелистката лютеранска църква, към която принадлежат 85 на 
                  сто от финландците. Ако бъде избрана тя ще стане първата жена 
                  президент на Финландия.

                        Северна страна
                        Финландия, която е разположена в Северна Европа, има 
                        площ 338 145 кв. км. и граничи с Русия, Норвегия и 
                        Швеция. Една четвърт от страната е зад Полярния кръг. 
                        Населението е 5,1 млн. Финландия е независима от 1917 
                        г., като преди това е била или под шведски, или под 
                        руски контрол. Член е на ЕС от 1995 г. и е една от 
                        най-богатите страни в Европа. Стожер на финландската 
                        икономика е “Нокия”, най-големият производител на 
                        мобилни телефони в света. Дървообработването и 
                        хартиената промишленост имат стари традиции.
