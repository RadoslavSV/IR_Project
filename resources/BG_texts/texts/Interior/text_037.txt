      Емисия: Петък, 4 Февруари 2000
                   
                  Австрия не приема уроци от Европа
                  Йорг Хайдер отново официално потвърди, че се придържа към 
                  ценностите на обединена Европа и загърбва ксенофобията
                  ПАВЕЛ ПАШЕВ
                  Президентът на Австрия Томас Клестил вчера отложи официалното 
                  си одобрение на програмата на правителството, съобщи 
                  президентството, цитирано от австрийската агенция АПА. 
                  Клестил иска да размисли още върху следващите етапи, се казва 
                  в съобщението.
                  Лидерите на Народната партия и на Партията на свободата 
                  Волфганг Шусел и Йорг Хайдер подписаха преамбюл към програмата 
                  на правителството си вчера в двореца Хофбург в присъствието на 
                  президента. Документът е озаглавен "Отговорност за Австрия - 
                  бъдеще в сърцето на Европа". В него в опит да успокоят 
                  партньорите си от Европейския съюз, Хайдер и Шусел сочат, че 
                  се придържат към общите европейски ценности и признават ролята 
                  на Австрия в престъпленията на нацизма, предаде АП.

                        Шусел и Хайдер (вляво) се ръкуваха след церемонията, по 
                        време на която се чуваха освиркванията на събралите се 
                        отвън протестиращи. 

                  Декларацията бе подписана по настояване на президента. Тя 
                  предшестваше подписването на споразумение за съставяне на 
                  коалиционно правителство между десницата и крайната десница. 
                  Шусел и Хайдер се ръкуваха след церемонията, по време на която 
                  се чуваха освиркванията на събралите се отвън протестиращи, 
                  съобщи Ройтерс. 
                  “Австрия приема отговорността си за определянето на историята 
                  на ХХ век и за чудовищните престъпления на нацисткия режим”, 
                  се посочва в декларацията. “Нашата страна поема своята 
                  отговорност за светлите и за тъмните страни на своето минало и 
                  за постъпките на всички австрийци - добри и лоши”, се изтъква 
                  в документа. “Правителството потвърждава своята непоклатима 
                  привързаност към духовните и морални ценности на всички 
                  европейски народи”, изтъкват Хайдер и Шусел в декларацията. 


                        Противници на крайната десница организираха демонстрация 
                        във Виена с лозунга “Не на коалиция с расизма!”

                  Двамата лидери декларират, че коалицията им “заклеймява и ще 
                  се бори против всяка форма на дискриминация, нетолерантност и 
                  предубеждение в каквато и да било форма. Тя ще се стреми към 
                  общество, ориентирано към духа на “хуманизма и толерантността 
                  към членовете на всяка група”. 
                  Не е ясно дали декларацията ще убеди ЕС да не предприема мерки 
                  срещу Австрия заради включването на партията на Хайдер във 
                  властта. Никога в следвоенната си история малката алпийска 
                  република Австрия не се е сблъсквала с такава 
                  лавина от предупреждения, внушения и заплахи 
                  от чужбина, както сега. Русия, приемник на бившия СССР, пред 
                  който някога Австрия трепереше, засега си мълчи, но всеки 
                  политик от западните съюзи и блокове, който не го мързи, 
                  размахва юмрук под носа на Виена, посочи “Независимая газета”
                  14 членки на Европейския съюз заявиха на своя 15-ти партньор, 
                  че ще замразят двустранните политически контакти с него, ако 
                  във Виена дойде на власт черно-синя правителствена коалиция на 
                  НП и дяснорадикалната ПС. 


                        Австрийски полицаи изнасят демонстрант, който протестира 
                        пред двореца “Хофбург”, където Хайдер и Шусел бяха 
                        приети от президента Клестил.

                  Заплашително ръмжене дойде и отвъд океана. Представител на 
                  Съвета за национална сигурност на САЩ предупреди, че Вашингтон 
                  може да предприеме стъпки за международна изолация на Виена и 
                  да преразгледа “целия спектър” на отношенията си с Австрия, 
                  още повече, че ще трябва да се солидаризира с възможни мерки 
                  на ЕС. Белият дом потвърди, че такава е и неговата позиция.
                  По свой начин 
                  Израел претендира да е лидер на кампанията
                  Министърът на външните работи Давид Леви съобщи, че страната 
                  му е длъжна да оглави международните мерки против влизането на 
                  партията на Хайдер в австрийското правителство. Като начало 
                  Тел Авив отзова посланика си от Виена.
                  Даже Полша, като дисциплиниран член на НАТО и кандидат-член на 
                  ЕС, е в първите редици. Представител на полското министерство 
                  на външните работи съобщи, че Варшава “споделя и разбира 
                  загрижеността по повод участието на австрийската дясна партия 
                  в правителството във Виена”.
                  Австрийският президент Томас Клестил попадна 
                  между Сцила и Харибда
                  Ако даде на Шусел мандат за нов кабинет, може да си навлече 
                  гнева на западните партньори. Ако обяви нови избори, може да 
                  стане още по-лошо, защото според допитванията до общественото 
                  мнение ПС ще спечели съкрушителна победа и тогава Хайдер с 
                  право ще претендира за канцлерския пост, докато сега не иска 
                  да влиза в кабинета и каза, че ще си остане губернатор на 
                  провинция Каринтия.
                  Поведението на Запада към Австрия официално се мотивира с 
                  морални и хуманитарни категории. Но този път не става въпрос 
                  за разрешаване на някакъв проблем с международни последици, 
                  като косовския или за военен, като чеченския, а на чисто 
                  вътрешнополитически проблем на австрийците.


                        Полицията се би вчера с подкрепящи Хайдер демонстранти 
                        пред канцеларията на премиера в Рим.

                  Хайдер не е цвете. Той похвали есесовците, политиката на 
                  Третия райх в областта на заетостта, а възгледите му за 
                  ситуацията в Австрия намирисват на яростен национализъм. Но 
                  силните на деня не отидоха на барикадите, когато в 
                  италианското правителство на Берсулскони влезе Националният 
                  алианс, израснал от една неофашистка партия. 
                  В моралния подход на Запада има нещо лицемерно
                  Поведението му е опит към натовската стратегия, допускаща 
                  намеса в конфликти по целия свят, да бъде прикачена някаква 
                  собствена, западна, “доктрина Брежнев” и с нейна помощ да 
                  могат да бъдат диктувани условия на собствените съюзници. С 
                  други думи, в австрийския вариант на лозунга за “хуманитарна 
                  интервенция” прозира опит националният суверенитет да бъде 
                  зачеркнат като един от основните принципи на международното 
                  право.
                  Във Виена винаги е имало привърженици на идеята Австрия да се 
                  откаже от неутралитета си и да се присъедини към НАТО. Бариера 
                  пред това бяха социалдемократите. Не е изключено новата 
                  коалиция между НП и ПС да бъде склонна да се присъедини към 
                  Атлантическия блок. Засега Москва си мълчи, но това не може да 
                  не я засяга.

                        Така изглеждаше Хайдер вчера преди да влезе в 
                        президентския дворец
                        Снимки:АП.

                  Сега това не е напълно очевидно, но безпрецедентните мерки на 
                  14-те страни от ЕС по отношения на Австрия, която също е член 
                  на организацията, могат да имат за Европа последици, които да 
                  са съпоставими с резултатите от косовската криза миналата 
                  година.
                  Случаят с Австрия може да се окаже пробен камък за формиращата 
                  се, макар и вяло, 
                  европейска наднационална общност
                  Защо европейските лидери не харесват и се плашат от Хайдер? 
                  Заради ясно декларираният от него антиевропеизъм, заради 
                  откровената му привързаност към ксенофобията и към 
                  национал-популизма.
                  Либералният европейски печат сега често нарича Хайдер нацист, 
                  макар в тесния смисъл на понятието той да не е такъв. За 
                  разлика от печално известния си сънародник, който твърдеше, че 
                  всички злини на света идват от евреите, Хайдер смята, че в 
                  родината му има 
                  прекалено много чужденци
                  “Ако в Австрия дойде на власт партия, говореща на езика на 
                  ксенофобията, партия, която не уважава основните ценности на 
                  европейското семейство, ние няма да можем да поддържаме с тази 
                  страна такива отношения, както преди”, заяви 
                  министър-председателят на Португалия Антониу Гутериш. В 
                  момента Португалия е председател на ЕС. 
                  Споменатите от Гутериш ценности са формулирани в член 7 на 
                  Амстердамския договор. Това е членът, който дава основание за 
                  ултиматума към Виена. Ултиматумът предвижда прекъсване на 
                  официалните двустранни политически контакти между Австрия и 
                  ЕС, отказ да бъдат разглеждани австрийските кандидатури за 
                  международни длъжности и приравняването към “чисто технически 
                  статут” на австрийските посланици в европейските столици. Тези 
                  мерки, ако бъдат приложени, означават студена война между ЕС и 
                  Виена
                  Трудно е да се предвиди как ще се развият събитията. Прекалено 
                  твърдата позиция, възприета от ЕС, ограничи полето на 
                  западноевропейците за маневриране. Натискът на ЕС над Австрия 
                  има обратен ефект. Той обижда националните чувства на 
                  австрийците, които не искат тяхната демокрация да бъде смятана 
                  за втора ръка. С действията си ЕС увеличи популярността на 
                  Хайдер.
                  Самият Волфганг Шусел в качеството си на австрийски външен 
                  министър заяви: “Австрия не е развиваща се страна и 
                  няма да търпим уроци по демокрация 
                  от никого”.
                  Можеше ли ЕС да не реагира на опасността, свързана с идването 
                  на Хайдер на власт? Не можеше, защото става дума не само за 
                  идеологическа несъвместимост, а и за пряка заплаха за процеса 
                  на европейска интеграция, който има ярко изразени политически 
                  и морални аспекти. Силите, които настояват за ефикасна единна 
                  политика на ЕС в отговор на предизвикателствата на 
                  глобализацията, не можеха да оставят “случая Хайдер” без 
                  отговор. Но стратезите в Брюксел пропуснаха някои важни 
                  подробности. Сред тях е реалната острота на проблема с 
                  имиграцията в Австрия, където имигрантите са 10 на сто от 
                  населението. Или взривът на национал-популистки настроения в 
                  цялата “алпийска зона” и по-специално в Швейцария. Не трябва 
                  да се забравя и фактът, че Австрия, чиито лидери традиционно я 
                  представят за жертва на нацизма, не можа напълно да скъса с 
                  миналото, както направи Германия.
                  Главното обаче е в това, че европейските лидери екстраполираха 
                  онова, което става в Австрия над цяла Европа и го свързаха с 
                  коренните политически промени след падането на Берлинската 
                  стена. С Хайдер в Австрия 
                  рухна политическата система 
                  на властта - лявоцентристката коалиция, управлявала в целия 
                  период след Втората световна война. Преди около 8 години 
                  същото стана в Италия, където операцията “Чисти ръце” против 
                  корупцията погреба тъй наречената Първа република, основана на 
                  разделяне на властта между комунисти, социалисти и 
                  християндемократи, като последните имаха доминираща роля. 
                  Финансовият скандал в Християндемократическата партия в 
                  Германия, който сега тресе Бундестага, лесно може да стане 
                  начало на същата такава ерозия на системата на власт в 
                  Германия. По тази причина възниква въпросът: Дали ултиматумът 
                  срещу Австрия не е насочен към новите десни в Германия, чиито 
                  свит юмрук наднича зад широкия гръб на отиващия си в 
                  политическо забвение Хелмут Кол? Ако обединена Германия тръгне 
                  по пътя на Австрия, с обединена Европа е свършено.
                  “Случаят Хайдер” ясно 
                  показа противоречието 
                  между процеса на икономическа и политическа интеграция, 
                  неизбежна в условията на глобализация от една страна, и 
                  принципа на върховенство на националния суверенитет на 
                  държавата, действащ в рамките на класическата представа за 
                  демокрация, от друга.
                  Ако при косовската криза Западът се опитваше да придаде 
                  законност на своята намеса във вътрешните работи на една 
                  суверенна държава - Югославия, с приказки за “престъпния режим 
                  на Милошевич”, то в случая с Австрия такъв аргумент не върши 
                  работа, тъй като тогава трябва да се обяви, че австрийската 
                  демокрация е второ качество. А демокрацията няма качества - 
                  нея, или я има, или я няма.
