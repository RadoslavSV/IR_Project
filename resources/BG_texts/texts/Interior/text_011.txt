ПРЕЗ последните месеци в Пловдив битува възможността тук да бъде повторен "благоевградският вариант Причкапов". Така БСП може да издигне кандидатурата на Тодор Петков, бивш кмет на Пловдив отпреди 10.11.1989 г. От левицата вече обявиха, че смятат спечелването на кметското място в Пловдив за по-важно дори от това в София. Местният червен лидер Захари Георгиев твърди, че за предизборни коалиции засега е рано да се говори, но предвижда възможно партниране с ВМРО и местни граждански сдружения. Името на Захари Георгиев, понастоящем общински съветник, е спрягано като възможна кметска кандидатура. 
Сегашният пловдивски кмет д-р Иван Чомаков, избран като кандидат на СДС, не е обявил официално кандидатурата си, но очевидно ще търси втори мандат. Не е ясно дали това ще стане отново с подкрепата на СДС, или Чомаков ще търси варианта независим кандидат. Не се знае и дали синята партия ще се спре отново на него. 
Надежда Михайлова вече подчерта, че кандидатите в Пловдив, София и Варна ще бъдат определени от НИС на СДС. Затова Чомаков търси подкрепа и сред местните бизнесмени. Създаденото в средата на 2002 г. Сдружение за Пловдив, съставено основно от предприемачи и шефове на фирми и председателствано от Чомаков, си поставя за цел привличане на инвестиции. Сдружението е основният двигател за създаването на Зона за ускорен индустриален растеж край града. Въпреки че подкрепя проекта, местното ръководство на БСП не пропуска да подчертае, че първопричината за създаването на сдружението е предизборна работа за кандидатурата на Чомаков. 
От НДСВ, както може да се предположи, са далеч от каквато и да е персонификация на намеренията си за местния вот в Пловдив. От една страна, вървят предположенията, че НДСВ би подкрепило кандидат, определящ се като независим. От друга, правят се заявки за самостоятелна кандидатура. Подобно намерение изразиха местни представители на движение Оборище и монархическия Конституционен съюз на НДСВ депутата Николай Бучков. 
Моментна картина на предизборните настроения на пловдивчани дава проучване на агенция Ирида от средата на декември 2002 г. Данните в него сочат, че ако изборите за кмет са сега, за кандидат на СДС биха гласували 18% от избирателите, за номиниран от БСП - 13%, а за кмет,подкрепен от традиционно силната в града ВМРО - 4%. Независим кандидат би събрал 19% от гласовете. 

