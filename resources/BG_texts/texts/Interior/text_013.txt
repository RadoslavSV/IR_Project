НАЙ-ГОЛЯМ апетит към местната власт в Добричка област в момента има БСП. Социалистите са готови да щурмуват 8-те общини на предстоящите избори и вече се очертават кандидатурите им за Добрич. 
Сегашният областен и общински лидер Ясен Пенчев не е прекъсвал предизборната си кампания от 1999 г. Тогава той жертва своя шанс в подкрепа на сегашния кмет Лъчезар Росенов, издигнат от БЕЛ и подкрепен от десетина партии, в двубоя му със синия кандидат д-р Жанина Калинкова. 
Ясен Пенчев през цялото време води целенасочена подготовка кандидатурата му да остане единствена за социалистите. Сред добричките социалисти обаче има голяма съпротива да не се допусне кандидатурата на Пенчев. Местни политици предвиждат дори разцепване на структурите на столетницата в града преди местните избори. Вероятно е инициативен комитет да издигне независимата кандидатура на безпартийната арх. Емилия Добрева. 
Единствената силна кандидатура, която СДС може да издигне тук, е на проф. Димитър Камбуров. Бившият областен управител и в момента депутат от ОДС не отрече и тази възможност. Той обаче не бил решил дали да се кандидатира в Добрич или във Варна, където живее и където има сериозна професионална реализация. 
Областният координатор на НДСВ д-р Георги Желев обяви, че ще се борят да спечелят колкото се може повече кметски места и общински съветници в 8-те добрички общини. Управляващите обаче нямат готовност с конкретните кандидатури, а и структурите им не са стабилни. 
Проучват се нагласите за кмет на Добрич да се издигне зам. областният управител Дочка Костадинова. Тя е доказала организационните си качества като шеф на частната борса Ирида контакт и на местното Сдружение за трудова заетост. Тя е в близки отношения с народната представителка д-р Антония Първанова. В полезрението на управляващите попадат още директорът Експлоатация на курортен комплекс Албена Иван Калинков и няколко доказали се, но дистанцирани от политиката шефове на частни фирми. 
БЕЛ, чийто кмет управлява в момента в Добрич, има претенция да запази местната власт, но едва ли ще бъде по силите й. Партията на Софиянски обсъжда две възможности - на Марин Джамбазов, директор на машиностроителната фирма Металагро АД, и на Герман Германов, секретар на ТПП Добрич. 
Сериозно участие в предстоящите местни избори със сигурност ще има ДПС. Оттам се канят да издигнат претенденти в общините Крушари, Тервел и Добричка и за първите две имат големи шансове за успех. Движението може да излъчи за кметските места кандидати от български произход и да привлече гласовете и на хора извън своя електорат. В Добрич вероятно ще застанат зад чужда кандидатура, която да даде гаранции да работи за техните хора, но за селски кметове ще отстояват свои позиции. 

