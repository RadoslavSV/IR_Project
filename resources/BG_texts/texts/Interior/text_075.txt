СИМЕОН САКСКОБУРГГОТСКИ НЕ ДАВА ПЕРСОНАЛНИ ОЦЕНКИ ЗА МИНИСТРИТЕ 

МАРИАНА КИРОВА  

А се надяваме, че тази година вече ще се почувства повишение на стандарта на живот. Така при завръщането си от Мадрид премиерът Симеон Сакскобургготски отговори на въпроса на в. ПАРИ дали се повишава стандартът на живот, след като средната работна заплата според финансовия министър изпреварва инфлацията. Има мерки, които трябва да се вземат, като се върви към Европа, но да се надяваме, че през 2002 г. ще може да се почувства подобрението за населението, каза премиерът, запитан дали да чакаме нови повишения. Добруването на страната ще е приоритетът ми за следващата година, обяви той. 
Премиерът не отговори на въпроса дали е доволен от работата на всички министри и заяви, че не дава персонални оценки. Той не бил запознат с идеята на проф. Александър Чирков да се създаде парламентарна комисия, която да оценява действията на всеки един министър и да помага при вземането на управленчески решения, но я определи като нещо ново. Премиерът не коментира тенденцията на спад в доверието към правителството и заяви, че всеки път като се връща от чужбина, чува това. Той отказа да коментира и спада на личния му рейтинг с 20%, като изрази почуда от въпроса. 
Според Симеон Сакскобургготски 12-дневното му отсъствие от България не е било отпуск. Моите сътруднички и помощнички в Мадрид биха се изсмели на висок глас, ако чуят, че наричате това отпуск, заяви премиерът. Имах много работа, на 25 декември преди обяд работих, след това отидох на черква и на 1 януари след обяд видях синовете си, каза той. През останалото време бях непрекъснато на работа, заяви премиерът. Човек като липсва 7 месеца от мястото, където е живял цял живот, извън срещите, извън другите неща, това е отсъствие, а не почивка, заяви премиерът. От април до декември не бях си взел нито един ден отпуск и мисля, че трябваше да почина, защото това е в нормалния живот на всеки. Така премиерът коментира отсъствието си от България по празниците. У дома не мога да си докарам всичките синове и деца, и внучета, защото струва прекалено много, каза той. 
Премиерът заяви, че е бил информиран за селищата без ток и вода и бил във връзка с комисията по бедствията и авариите. Слава Богу, телефонните връзки са отлични и се вземат мерките, които трябва, заяви премиерът. 
 
КОНТРАПУНКТ 
Ужасно ме е срам от Симеон Сакскобургготски и неговото правителство. Фланелка с такъв надпис връчи на премиера при посрещането му вчера студентът по педагогика Ивайло Крачунов. Според него положението на българския народ с нищо не се е подобрило и премиерът не е изпълнил обещанията си. Премиерът ми отговори, че не може да чете без очила надписа и всички трябва да работим за благото на народа, каза студентът. Възмутен съм, че премиерът по време националния траур, вместо да остане в България, отиде да празнува Коледа в Мадрид, каза Крачунов. На въпрос на в. ПАРИ дали изразява позицията на група свои колеги, студентът заяви, че това е лично негов акт. 
