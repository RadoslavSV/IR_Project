Емисия: Понеделник, 7 Февруари 2000
                   
                  ВМРО срещу СДС на парламентарните избори
                  “Гергьовден” и партията на Муравей Радев са възможните 
                  партньори за хората на Каракачанов
                  РАДА ДОМУСЧИЕВА
                  ВМРО ще участва самостоятелно на парламентарните избори. Това 
                  реши вчера отчетно-изборната конференция на софийската 
                  организация на партията. Такова решение бяха вече взели през 
                  последния месец организациите в Русе и Велико Търново. Очаква 
                  се следващия месец позицията за самостоятелно явяване на 
                  парламентарните избори да бъде потвърдена и от едно от 
                  най-силните подразделения на ВМРО - в Благоевград.

                        "Воеводите" стягат редиците на софийската си 
                        организация, за да спечелят поне 3 депутатски места на 
                        парламентарните избори.

                  Въпросът ще бъде обсъден и в началото на март. Тогава ще се 
                  проведе заседанието на Организационния съвет на ВМРО, който 
                  управлява организацията между редовните конгреси, поясниха от 
                  партията. Съветът хронологически ще изчака конференцията на 
                  СДС. Нейните резултати обаче няма да променят по никакъв начин 
                  решението на воеводите за самостоятелно явяване на изборите, 
                  категоричен е оргсекретарят на ВМРО Николай Кънчев. Според 
                  него организацията е достатъчно силна, за да спечели поне 3 
                  депутатски места от софийските избирателни райони.
                  Допълнително самочувствие на червено-черните дават и 
                  резултатите от местните избори, на които те спечелиха 2,5% от 
                  гласовете в 40-те общини, където се явиха самостоятелно. 


                        Красимир Каракачанов обяснява на ВМРО-активист новата 
                        коалиционна политика на организацията.
                        СНИМКИ: ВЕНЕТА РАЙНОВСКА

                  До 4-6 месеца ще стане ясно в каква коалиция ВМРО ще се яви на 
                  изборите, съобщи лидерът Красимир Каракачанов в отговор на 
                  въпрос на “Монитор”. Разговори с различни политически сили се 
                  водят и в момента, но засега е рано да се обявяват някакви 
                  конкретни резултати, твърди той. Каракачанов не отхвърли 
                  възможността за съюз между организацията му с движението 
                  “Гергьовден” или с Българския демократически форум на Муравей 
                  Радев. Възможно е да се постигне договореност и с “някои части 
                  от ОДС”, допълни председателят на ВМРО. 
                  Решението на конференцията е продиктувано от поведението на 
                  СДС в коалицията ОДС. Отношенията в коалицията са некоректни и 
                  неколегиални, категоричен е лидерът на ВМРО Красимир 
                  Каракачанов. “Не може да ни викат като магарето на сватба и да 
                  ни налагат решения, които те вече са взели”, красноречиво 
                  илюстрира отношенията в коалицията шефът на червено-черните. 
                  Според него двуполюсният модел на управление на държавата 
                  трябва да бъде разгромен, тъй като води до тотално разграбване 
                  на държавата.
                  ВМРО насочва своята критика както към вътрешно-коалиционните 
                  проблеми в ОДС, така и към външната политика на правителството 
                  на обединените демократични сили. Тя е партийна, а не 
                  национална, бе мнението на Каракачанов, който коментира 
                  срещата на премиера и лидер на СДС с Хашим Тачи и Арбен 
                  Джафери.
                  България трябва да се съобразява не толкова какво иска Западът 
                  или САЩ, а какви са нашите национални интереси. Историята 
                  показва, че не винаги интересите на Запада и на САЩ са 
                  интереси на България, е позицията на ВМРО по балканската 
                  политика на правителството.

                        “Воеводите” очакват подмяна на вота
                        По отношение на предстоящите парламентарни избори 
                        “воеводите” подозират, че СДС ще се опита с технически 
                        методи да подмени вота на избирателите.
                        Практически това зависи от предстоящото приемане на 
                        закона за политическите партии и промените в 
                        избирателния закон. Според хората на Каракачанов законът 
                        и поправките ще бъдат приети до края на юли, тъй като 
                        най - вероятно през септември тази година може да се 
                        очакват извънредни парламентарни избори. Според 
                        източници от ръководството на СДС моментът ще бъде 
                        благоприятен за изборни изяви на сините. Причината била, 
                        че на срещата с Романо Проди Костов е получил гаранции 
                        за падането на визовия режим в края на лятото.
                        Високата бариера за влизане в парламента за партии и 
                        коалиции, за която СДС настоява, не може да бъде приета 
                        без гласовете на БСП, смята организационният секретар на 
                        ВМРО Николай Кънчев. Малките партии в Народното 
                        събрание, които се явяват коалиционни партньори на сини 
                        и червени няма да подкрепят 6-8-процентовата бариера за 
                        партии и коалиции. Никой не вярва и на Александър Томов, 
                        който твърди, че Евролевицата ще прескочи високата 
                        летва, твърдят от “Пиротска”.
                        Според Кънчев, ВМРО ще успее да сформира самостоятелна 
                        парламентарна група в бъдещия парламент, ако бариерата 
                        остане 4 на сто и избирателната система остане 
                        пропорционална. В противен случай ВМРО ще остане 
                        закована завинаги към СДС, а другите патриотични 
                        организации с претенции за лява ориентация като ОКЗНИ и 
                        ОПТ - към БСП, твърдят националистически лидери.

                        РЕАКЦИЯ
                        Красимир Каракачанов: Чужденци да не ни се бъркат в 
                        работите
                        Лидерът на ВМРО Красимир Каракачанов заяви, че един 
                        чужденец не може да се бърка във вътрешните работи на 
                        България и да отправя заплахи. Така той коментира 
                        изказването на проф. Кол Дъръм, шеф на Експертния 
                        комитет по религиозната свобода на Организацията за 
                        сигурност и сътрудничество в Европа. В петък на 
                        официална пресконференция Дъръм даде оценка на трите 
                        разглеждани от българския парламент законопроекта за 
                        вероизповеданията.
                        Той заяви, че ако съдържанието им не се ревизира 
                        основно, “ще е като да се изпрати бомба в отношенията 
                        между България и САЩ".

                        Лидерът на “Гергьовден” Любен Дилов - син: Възможно е да 
                        се явим с ВМРО
                        РАДА ИВАНОВА
                        - Г-н Дилов, водили ли сте разговори с ВМРО за съвместно 
                        явяване на избори за парламент?
                        - Да. Водим разговори често и не само за изборите, а за 
                        много други неща. Водили сме и консултации по закона за 
                        политическите партии. 
                        - Ще се явите ли с тях на изборите?
                        - Много е рано да се говори за избори, но всичко е 
                        възможно. Може и с ВМРО да се явим. Все още не е ясно 
                        какъв ще бъде законът за партиите и как ще се промени 
                        законът за изборите. Ние твърдо настояваме например за 
                        смесена избирателна система.
                        - Защо настоявате за смесена система?
                        - Защото България е много малка. И като пример мога да 
                        ви посоча случай от последните дни. Можете ли да ми 
                        кажете кой точно избирател ще се обиди на Асен Агов за 
                        срещата с Хашим тачи? България, СДС или Силистра, от 
                        където е избран? При сегашната система не е ясно. Ако 
                        системата е мажоритарна мога да кажа ето този е виновен, 
                        той си е ваш, взимайте си го и си го скопявайте.
