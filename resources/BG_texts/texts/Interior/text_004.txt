ОТ ЗАСЕДАНИЯТА НА КОНСУЛТАТИВНИЯ СЪВЕТ ЗА НАЦИОНАЛНА СИГУРНОСТ ТРЯБВА ИМА ПОСЛЕДСТВИЯ, СМЯТА ДЪРЖАВНИЯТ ГЛАВА 

ТАТЯНА ДЯНКОВА  

ПРЕЗИДЕНЪТ Георги Първанов отчете, че през първата година на поста се е стремял да избягва партийната полемика дори и когато е бил предизвикван. Той обеща да не пести критики и бележки, когато става въпрос за действията на правителството и опозицията, които са в нарушение на националния интерес. Президентът призна, че невинаги диалогът между институциите е бил достатъчно ползотворен. Той пое ангажимент диалог да има. Първанов отчете наличието на ревност от страна на мнозинството по отношение на някои негови действия. Според него тя е предизвикана от активността на президентския екип, негласната конкуренция или изземването на правомощия. Държавният глава е категоричен, че няма да престане да работи с останалите институции. Той изрази тревогата си, че липсата на взаимодействие понякога се отразява зле на възстановяването на доверието на хората към институциите. 
В експозето си по повод първата годишнина, откакто е на високия държавен пост, Първанов лансира идеята да се подготви правилник за работата на Консултативния съвет за национална сигурност, който да регламентира точно дейността му. Според държавния глава възможно е и да се наложи да лобира за промени в Закона за КСНС, но този ход бил изключително деликатен, тъй като може да бъде обвинен, че се опитва да промени правомощията си. КСНС не е съумял да произведе последствия по темите, по които бе провеждан. Въпреки важните проблеми, които са обсъждани от съвета, след заседанията му не е имало конкретни стъпки и инициативи. Първанов визира двата съвета, които се занимаваха с проблемите на престъпността и след които трябваше да бъдат направени промени в Наказателния кодекс и Наказателнопроцесуалния кодекс. Попитайте управляващото мнозинство защо те все още не са приети, каза Първанов. 
Президентът е категоричен, че законодателните промени, които трябва да бъдат направени във връзка с предстоящите местни избори, трябва да станат достатъчно навреме. Той призова да се сложи край на практиката управляващите да налагат правилата непосредствено преди изборите. Кметовете според него и общинските власти трябва да бъдат подкрепени в искането за баланс между права и отговорности. Той настоя да бъде възстановено правото на селищата с население под 500 души отново да имат право да избират кмет. 
 
КОНСТИТУЦИЯТА 
До края на т. г. според държавния глава трябва да бъде изработен пакет от консенсусни предложения за промени в конституцията. В тази насока обаче според него може да се работи едва след като Конституционният съд се произнесе за предстоящите промени в основния закон. Промени трябва да има, категоричен е президентът, но според него не трябва да се прави ревизия на духа на сегашната. Той призова политическите сили да се откажат от опитите за връщане на прехода в изходна точка. Георги Първанов обаче не пожела да очертае основните изменения, на които той като държавен глава ще държи. Неговата позиция ще стане ясна едва след като чуе препоръките на политиците и на специалистите. 
По отношение на промените, които трябва да станат в съдебната власт, президентът изтъкна, че мнозина от магистратите трябва да бъдат привлечени на страната на съдебната реформа. Той изрази съжаление, че ветото на държавния глава се преодолява така леко. Това той каза по повод отхвърленото от мнозинството негово вето върху закона за финансовия контрол. Президентът обаче не се ангажира с позиция дали при предстоящите конституционни промени трябва да се мисли в подобна насока. Според Първанов се наблюдава тенденция да се налага принципът на необжалваемост пред съдебната власт. 
Не бих инициирал промени в конституцията в посока промяна на правомощията на президентската институция, тъй като поех поста с обещание да работя в рамките на тези си правомощия, подчерта държавният глава. Според него подобно искане само би затлачило и изострило конституционния дебат и би го отклонило от належащите промени - за местната, за съдебната власт, за преминаване на съюзническите войски на НАТО, както и промените, налагащи се от европейската ни ориентация. 
 
ПОСЛАНИЦИ 
Като недопустимо изтъкна президентът забавянето на новите посланически назначения. Той е на мнение, че е необходим закон, който да регламентира българската дипломатическа служба. Вече месеци наред настойчиво поставям въпроса за посланическите назначения, подчерта Първанов. Според него 15-ина са държавите, в които трябва да бъдат изпратени нови посланици. Като такъв пример той посочи Индия, където вече една година след оставката на Сугарев няма ново назначение. 
 
НАЗНАЧЕНИЕ 
Две кадрови промени на Дондуков 2 обяви президентът. Бившият вицепремиер Костадин Паскалев става негов съветник по вътрешна политика, а Николай Николов поема поста секретар по социална политика на мястото на заминалия за Германия проф. Николай Генов. 
 

