Емисия: Четвъртък, 6 Януари 2000
                    
                  Борис Елцин е жив, да живее Путин!
                  Кремъл и войната в Чечения работиха за издигането на и.д. 
                  президента на Русия
                  Цветана Кръстева
                  “Секретната операцията за инфилтриране на хора от 
                  контраразузнаването в правителството е изпълнена успешно”. 
                  Така Владимир Путин, все още премиер, се пошегува с бившите си 
                  колеги от Федералната служба за сигурност (ФСС) на 20 
                  декември. Единадесет дни по-късно и почти пет месеца, след 
                  като зае премиерския пост, 47-годишният бивш полковник от КГБ 
                  и майстор на спорта по самбо изпълни още една “секретна” 
                  операция. Този път тя бе за превземане на Кремъл и завърши 
                  така, че на 31 декември 1999 г. Путин стана вторият и най-млад 
                  президент на съвременна Русия, макар и още изпълняващ 
                  длъжността. 
                  Цялата власт на 140-милионната, най-богата на ресурси държава 
                  в света днес е съсредоточена в ръцете на една от 
                  най-тайнствените политически личности в съвременна Русия. 
                  “Тайнствен” 
                  е единственото определение за Путин, в което са единодушни 
                  хората, които го познават или тези, които са работили с него в 
                  Санкт Петербург и Москва. Но в Русия винаги са обичали 
                  тайнствата и сензациите. Затова не закъсня и тази. Всички 
                  очакваха непрекъснато боледуващия Елцин да умре, а той просто 
                  подаде предсрочно оставка като отстъпи място на по-младия 
                  Путин.
                  Едва ли обаче предсрочната оставката на Елцин може да бъде 
                  смятана за огромна сензация, защото логиката на политическите 
                  събития в Русия през последната година се развиваше в такава 
                  посока, която предопредели постепенното изкачване на Путин към 
                  върха в Кремъл. Според добре осведомени източници на “Монитор” 
                  в Москва 
                  Путин е бил подготвян за президентския пост 
                  от президентското обкръжение на Елцин още с назначаването му 
                  за премиер на 9 август на мястото на уволнения Сергей 
                  Степашин. За главни инициатори на този план в различните му 
                  варианти могат да бъдат смятани шефът на президентската 
                  администрация Александър Волошин, малката дъщеря на Елцин 
                  Татяна Дяченко, Борис Березовски, Анатолий Чубайс. 
                  Основната задача, която Путин трябва да изпълни, и като 
                  премиер, и като и.д. президент е оцеляването на Борис Елцин и 
                  неговото обкръжение след президентските избори 2000 г. Това бе 
                  потвърдено и от първата държавническа стъпка, предприета от 
                  и.д. президента, който още на 31 декември след обяд подписа 
                  указ за солидни гаранции за бившия президент и неговото 
                  семейство. Изненадващата оставка на Елцин доведе до предсрочни 
                  президентски избори в края на март. С този ход всички 
                  конкуренти на Путин за най-високия държавен пост в Русия бяха 
                  поставени в шах, лишени от време да се подготвят за ефективна 
                  предизборна кампания. И така и.д. президентът има голяма 
                  вероятност да стане официален президент.
                  През последните месеци 
                  за изграждане идеалния образ на Путин 
                  в Русия работи всичко и почти всички: от блока “Единство”, 
                  който след като спечели изненадващо много места в Държавната 
                  дума, сега трябва да създаде пропрезидентска фракция в долната 
                  камара, до войната в Чечения и генералите. 
                  “През последните години се забелязва определена цикличност на 
                  военните кризи в Чечения. Когато има криза в централната 
                  власт, тогава нещо става и в Чечения”, коментира пред 
                  “Монитор” политически наблюдател в Москва, пожелал анонимност. 
                  Така бе в началото на 90-те години, когато в Чечения изгря 
                  звездата на Дудаев, а в столицата звездата на Елцин вече 
                  засенчваше тази на Горбачов. Така бе и през 1994-1996 г., 
                  когато в Москва се готвеха за президентски избори, а в Чечения 
                  руските войски воюваха в първата война. Източникът на 
                  “Монитор” не изключва сегашната военна операция, която донесе 
                  славата и високия рейтинг на Путин, да е била провокирана 
                  изкуствено, колкото и цинично и ужасно да звучи това. Още 
                  повече, че никой в Москва засега не е отговорил на въпроса 
                  защо точно и едва в края на септември 1999 г. бе намерена 
                  политическа воля за борба с терористите в Чечения, а не много 
                  по-рано. По някои данни планът за военна операция в Северен 
                  Кавказ е бил готов още по времето на премиера Сергей Степашин 
                  в средата на юли. 
                  Кой всъщност е човекът, който стана главен герои в 
                  политическите комбинации и на който де факто Елцин и 
                  обкръжението му повериха Русия? Хора работили с Путин го 
                  описват като 
                  кариерист, честолюбив, 
                  с йезуитски ум, често използва принципа, че целта оправдава 
                  средствата, твърди московската агенция за политически и 
                  икономически анализи “Сократ”. В Кремъл пък го помнят с 
                  целеустремеността му и умението му да довежда нещата до край, 
                  както и със златното качество – изключително лоялен към своите 
                  началници. 
                  16 години от кариерата на родения на 7 октомври 1952 г. Путин 
                  преминават на служба в КГБ, в Първо главно управление. За това 
                  време той успява да стигне до чин полковник. Според негови 
                  бивши колеги той не се е ползвал с голям авторитет в 
                  колектива, както и не се е отличавал с огромни качества. 
                  Путин завършва Минската школа на КГБ в края на 70-те години 
                  веднага след Ленинградския държавен университет. Изпратен е на 
                  работа в Източна Германия, в Дрезден. 
                  Според сп. “Инсайт” по това време Путин всъщност е отговарял 
                  за дейността на агентите на Щази. Според в. “Ди Велт” Путин е 
                  работил често пъти в различни операции заедно с ГРУ (военното 
                  разузнаване на СССР). Германският в. “Франкфуртер Рундшау” пък 
                  твърди, че в Германия Путин е следил дейността на секретаря на 
                  дрезденския окръжен комитет на ГЕСП Ханс Модров. Според сп. 
                  “Фокус” до 1990 г. ръководи разузнавателно бюро в Дрезден, 
                  което инфилтрира шпиони във високопоставените научни среди в 
                  Източна Германия. 
                  В крайна сметка изградените в Германия връзки Путин успешно 
                  използва в началото на 90-те години като заместник-кмет на 
                  Санкт Петербург и по-късно като заместник-управляващ делата на 
                  президента на Русия. Полковник Путин се завръща от Германия в 
                  Ленинград през 1990 г. и по-различни данни на него му е 
                  възложена задачата да търси сред студентите кадри за КГБ, 
                  както и да следи за дейността на реформаторите в града на 
                  Нева, сред които е и неговият бивш преподавател в 
                  Ленинградския университет Анатолий Собчак. Според слуховете 
                  Путин е прикрепен именно към Собчак. 
                  Така или иначе, но двамата стават особено близки и Собчак 
                  взема Путин в кметския екип на Санкт Петербург. През 1991 г. 
                  Путин е назначен за завеждащ Отдела по международни отношения 
                  в кметството. През 1992 г. - за заместник-кмет. По време на 
                  честите отсъствия на Собчак де факто Путин управлява северната 
                  столица на Русия, а през 1994 г. заема поста първи 
                  заместник-кмет. 
                  Благодарение на Путин в града започва да работи валутна борса. 
                  Той подписва договор между градските власти и консултантската 
                  компания Кей Пи Ем Джи, привлича германски инвестиции, сред 
                  които и БНП-Дрезднер банк. Когато Собчак подава оставка през 
                  1996 г., Путин също напуска управлението на града.
                  През септември 1996 г. Путин е назначен за 
                  заместник-управляващ делата на президента в Кремъл, подчинен 
                  на Павел Бородин. Това е управлението, което дърпа конците и 
                  отговаря за собствеността на Кремъл и президентската 
                  администрация, която според различни източници възлиза на над 
                  400 млрд. долара. 
                  Информацията около това кой довежда Путин в Москва и Кремъл е 
                  доста противоречива. Според някои източници това прави самият 
                  Бородин, според други това е Анатолий Чубайс, лидер на 
                  санкт-петербургското лоби в Москва. Така или иначе Путин 
                  успява да създаде добри отношения с Бородин, става много 
                  близък с тогавашния шеф на президентската администрация 
                  Валентин Юмашев и с Татяна Дяченко. По последни данни ако 
                  Путин бъде избран официално за президент, нищо чудно за 
                  премиер да бъде посочен именно Чубайс.
                  Докато работи в Кремъл като заместник на Бородин, Путин 
                  отговаря за управлението на руската държавна собственост в 
                  чужбина. През март 1997 г. Елцин назначава Путин за 
                  заместник-началник на президентската администрация и директор 
                  на Управлението за контрол. 
                  По това време Путин вече е помислил и за сигурността на 
                  собственото си бъдеще. Събрал е досиета с компромати за редица 
                  регионални лидери. През 1998 г. е назначен за първи 
                  заместник-началник на президентската администрация, а няколко 
                  месеца по-късно – през юли същата година – за директор на 
                  контраразузнаването. Пребиваването на Путин на този пост в 
                  Москва свързват с 
                  разрушаване на доста ефективни звена в спецслужбата
                  Става въпрос за Управлението за икономическо контраразузнаване 
                  и Управлението за контраразузнавателно осигуряване на 
                  стратегическите обекти. Формалната причина за закриването на 
                  двете управления е оптимизиране на работата на службите. 
                  Истинската причина, според осведомени източници, обаче е, че в 
                  тези управления е била събрана достатъчно информация за 
                  корупция, която води към висшите етажи на властта в Русия. 
                  Четирите години, през които Путин, за разлика от много свои 
                  предшественици в Кремъл, успява не само да оцелее, но и да се 
                  движи нагоре по стълбицата на кариерата си във властта, 
                  очевидно показват, че и.д. президентът има добро чувство на 
                  съхранение и достатъчно комбинативен ум, за да може да избягва 
                  застрашаващи го конфликти или интриги.
                  Политически експерти в Москва обаче отбелязват, че Путин не е 
                  от хората, които умеят да генерират идеи, но за сметка на това 
                  добре ги изпълняват при изключителна преданост и лоялност към 
                  началниците и покровителите си. Именно тук, според експертите 
                  от “Сократ”, се крие 
                  талантът на и.д. президента, 
                  който добре е бил оценен от обкръжението на Елцин. Според тях 
                  за месеците от август насам премиерът Путин, който като такъв 
                  напълно е зависим от решенията на президента и неговата 
                  администрация, бе оставен сам да решава как да изпълни 
                  поставяните му задачи. 
                  Шансовете на Путин да бъде самостоятелен като премиер са 
                  несравними с шансовете му да бъде самостоятелен като президент 
                  – институцията в Русия, която има най-голямата власт. Кой може 
                  да гарантира, че младият и.д. президент няма да реши да измени 
                  на своите покровители по-късно. Това ще стане ясно най-рано 
                  след предсрочните президентски избори през март. В Москва 
                  освен това се говори, че в Кремъл за Путин са събрани 
                  достатъчно компромати, които могат да бъдат използвани в 
                  удобен момент. Затова най-вероятно Владимир Владимирович поне 
                  засега ще се придържа в определения от уговорките му с 
                  обкръжението на Елцин коловоз за запазване на съществуващото 
                  политическо и икономическо статукво в Русия.
                  Идването на власт на бившия чекист няма да промени из основи 
                  руската външна и вътрешна политика, които в голяма степен са 
                  продължение на идеите за възраждане на Русия, огласени след 
                  кризата за първи път миналата година от бившия премиер Евгений 
                  Примаков. 
                  Новият “Номер едно” в Кремъл определено се харесва на руския 
                  генералитет, с чието уважение и подкрепа разполага. И.д. 
                  президентът води във властта със себе си и 
                  екип от много бивши разузнавачи 
                  Сред най-близките му приятели и съратници са ген. Николай 
                  Патрушев, сега шеф на контраразузнаването, Виктор Черкесов, 
                  заместник-шеф на контраразузнаването, състудент на Путин от 
                  Ленинград, ген. Сергей Иванов, бивш сътрудник на 
                  разузнаването, а сега заместник-шеф на ФСС. Постепенно в 
                  следващите месеци във властта в Русия неминуемо ще влязат още 
                  нови хора, които подобно на Путин са с пагони и могат да бъдат 
                  обединени от идеята за дисциплинирано възраждане на Русия от 
                  пепелищата на кризата. И макар Русия да се е нагледала на 
                  дисциплинирано организиран живот през последните 80 години, 
                  може би от това, но в демократичен стил, тя има нужда в 
                  момента.

                        Компромати
                        Когато миналата година Путин бе назначен за шеф на 
                        контраразузнаването, по коридорите на Федералната служба 
                        за сигурност и други влиятелни институции в Москва бе 
                        разпространен анонимен документ “Справка по отношение на 
                        В.В. Путин”. В “справката” бяха изнесени данни за Путин, 
                        които очевидно е възможно и в бъдеще да бъдат използвани 
                        срещу него:
                        - Путин е събирал пари от бизнесмени в Санкт Петербург
                        - Източил е в швейцарски банки милиони долари от 
                        предизборната кампания на Анатолий Собчак
                        - Купил е вила в Испания с бюджетни средства, продавал е 
                        подводници и военни кораби
                        - Осигурил е “емигрирането” на Собчак във Франция, 
                        когато срещу него в Русия бяха открити съдебни дела
                        - Бившият председател на Петросъвет Александър Беляев 
                        преди няколко години обвини Путин, че като кметски 
                        служител е събирал информация за руски фирми и я е 
                        продавал в чужбина. Беляев твърдеше още, че Путин и 
                        Собчак са си купили вили на Лазурния бряг и обеща да 
                        докаже думите си с документи. Когато обаче Путин покани 
                        Беляев в съда, последният не донесе никакви документи, 
                        извини се на Путин и делото бе прекратено.
                        - Нищо чудно, ако чеченските сепаратисти започнат да 
                        понасят тежки загуби в Чечения, да огласят някои от 
                        вероятните си връзки с високопоставените руски власти.

