      Емисия: Четвъртък, 6 Януари 2000
                    
                  Бедствената комисия не вършела нищо
                  ТОДОР ПРОЙЧЕВ
                  Министърът без портфейл Александър Праматарски установи вчера, 
                  че комисията за бедствия не си върши работата.
                  “Създалата се ситуация демонстрира отново слабости (в работата 
                  на комисията - б. р.), които, за съжаление, са станали 
                  традиционни”, обяви Праматарски. В края на миналата година той 
                  беше назначен от премиера Костов за шеф на комисията, а вчера 
                  за първи път ръководи нейно заседание.
                  Спешната сбирка беше разпоредена във вторник от 
                  министър-председателя. През миналия зимен сезон Костов не 
                  поиска подобно заседание, въпреки че два пъти беше обявявано 
                  бедствено положение в страната - през декември 1998 г. и през 
                  февруари 1999 г. 

                        Главният секретар на МВР Божидар Попов (с мобифона) 
                        доведе на заседанието на бедствената комисия 
                        полицейските шефове от най-пострадалите райони в 
                        страната. Всички те разбраха, че досега нищо не са 
                        вършили.
                        СНИМКА: БОРИС РАЗАКЛИЕВ

                  “Спешната сбирка и изявленията на Праматарски са пряка атака 
                  срещу свършеното от бившия вицепремиер Евгений Бакърджиев като 
                  шеф на комисията през последните 2 години и половина”, 
                  коментираха пред “Монитор” високопоставени правителствени 
                  източници.
                  “Не търсете някакъв скрит смисъл в това нещо. Съвсем отговорно 
                  искам да кажа, че оттук-насетне за всички действия на 
                  комисията отговорността ще я нося аз”, заяви Александър 
                  Праматарски.
                  Според него най-голяма вина за затрудненията след снеговалежа 
                  в новогодишната нощ имали “Главно управление на пътищата” и 
                  общинските ВиК-ата в пострадалите райони. За тях обаче също 
                  отговаряше Бакърджиев, но като министър на регионалното 
                  развитие.
                  Комисията не работи добре на централно и на местно равнище, 
                  смята още Праматарски. Липсва точна и ясна информация за 
                  състоянието във всеки един регион, поясни министърът. Той ще 
                  променя законите и нормативните документи за работата на 
                  комисията, защото били много остарели.
                  Преди всичко причините за слабостите са субективни, твърди 
                  Праматарски. Той обаче не посочи конкретните виновници.
                  “Аз ще бъда съвсем откровен и ще Ви кажа, че оценка на 
                  работата на самата комисия не е правена, тъй като лично аз бях 
                  определен за неин председател на 28 декември. Преди това 
                  председател на тази комисия е бил вицепремиерът Евгений 
                  Бакърджиев, така че не съм имал възможност да реагирам на 
                  създалата се обстановка. Но оценка за работата на комисията 
                  през последните 2 години и половина ще бъде направена, 
                  най-вероятно още на следващото заседание”, обясни министърът 
                  без портфейл.

                        Министърът без портфейл Александър Праматарски: Не знам 
                        дали Бакърджиев има вина
                        - Г-н Праматарски, кой носи вината за нарушенията в 
                        работата на комисията на централно равнище?
                        - На централно равнище вина носят всички, които са към 
                        комисията.
                        - Да, но единствената промяна в състава и органите на 
                        комисията е нейният председател. Има ли вина бившият шеф 
                        Евгений Бакърджиев за нарушенията, които днес (вчера - 
                        б. р.) установихте?
                        - Не мога да отговоря дали бившият шеф има или няма 
                        вина. След като не съм се запознал какво е работила 
                        комисията преди това не мога да Ви отговоря има ли 
                        виновни или няма.
                        - Как тогава установихте нарушенията?
                        - (Мълчи. Усмихва се.)
