ПРЕДСТОЯЩИТЕ местни избори са причина за поредна година в политическите централи в Бургас да настъпи разединение и конфронтация. Във всички по-големи политически формации се оформят т. нар. групи по интереси, които застават зад определена кандидатура. Впоследствие се оказва, че кандидатите от всяка партия трябва първо да се преборят с останалите конкуренти от своя цвят и едва тогава да се включат в същинската надпревара. Тази политическа партия, която съумее да обедини своите членове около една-единствена кандидатура /дори това да е само добре премерен политически ход/, има реални шансове да спечели кметските избори. 
Този път определено бургаските политици се насочват към силни кандидатури - хора с богат професионален опит, авторитет и влиятелност. Управляващите са се спрели на три силни кандидатури в Бургас. Най-вероятна е тази на сегашния областен управител на Бургас Иван Витанов. Витанов съумя да потуши тлеещите години наред конфликти между областна администрация и местна власт. До този момент той не се е конфронтирал и с политическите централи в Бургас. 
За не по-малко обещаваща се смята кандидатурата на директора на РДВР-Бургас ген. Красимир Петров. Още от назначаването си на отговорния пост той създаде впечатление, че ще сложи желязна ръка върху престъпността и ще мобилизира потенциала на полицията. Без да престъпва полицейската етика и правилата на професията, той започна да говори с факти. Това създаде у обикновения бургазлия впечатлението, че полицията действително си върши работата. 
Но не е изключено царистите да заложат и на дама - юристката Радостина Иванова, която е зам. областен управител. За краткия си стаж в администрацията тя показа, че може да намери изход и от най-комплексираните ситуации, където се преплитат значими икономически интереси. 
Бургаската организация на СДС ще предпочете да издигне стари свои членове, доказали лоялността си. На този етап се лансират имената на гинеколога Антонио Душепеев и на младия бизнесмен, изпълнителен директор на Победа АД Димитър Николов. И двете кандидатури отговорят на обявените от председателя на СДС Надежда Михайлова изисквания за бъдещи кметове. Според тях това трябва да са нови лица с неопетнен имидж. 
Стремежът към обновление на партията столетница и желанието в редиците й да се влеят образовани млади хора определят фигурите, на които ще заложи БСП в Бургас. При последните си посещения тук Сергей Станишев не посочи конкретни имена. Говори се обаче, че реални шансове има адвокатът Димитър Стоянов. 
Следвайки изграденото впечатление за непредсказуемост през двата си мандата като кмет на морския град, Йоан Костадинов до последно ще държи в напрежение избирателите. Той отказва да съобщи дали ще се кандидатира за трети мандат и дали ще търси политическа подкрепа. 

