      Емисия: Събота, 5 Февруари 2000
                   
                  Маневри в парламента в деня за контрол
                  Премиерът разигра журналистите с кръгови обиколки на 
                  кулоарите, депутатите се разбягаха почти веднага 
                  ДИАНА КЪНЧЕВА
                  Премиерът Иван Костов закъсня с 5 минути за първия си 
                  парламентарен контрол за тази година. Поради изчерпване на 
                  дневния си ред депутатите започнаха с контрола вместо в 11 
                  часа в 9 часа. Почти в пълен състав народното представителство 
                  дойде да изслуша вчера отговорите на премиера по 6 важни за 
                  страната и гражданите въпроса. 
                  Костов изненада всички и вместо през официалния вход мина през 
                  служебния, придружаван от говорителя си Константин Каменаров, 
                  началника на кабината си Николай Вълчев и зам.-шефката на 
                  дирекция връзки с обществеността Албена Ивайлова.

                        Синята депутатка-рожденичка Светлана Дянкова приема 
                        поздравления от класната Екатерина Михайлова.

                  Депутатката от СДС Виктория Василева първа попита Костов за 
                  преструктурирането на НЕК. “
                  Благодаря ви за въпроса, г-жо Тоткова”, услужливо й го върна 
                  премиерът и педантично зачете отговора си.
                  През цялото време Костов бе прекалено сдържан и не реагира на 
                  острите думи дори на соцдепута Иван Генов, който го пита за 
                  позицията на правителството по Косово.
                  Генов намеси в репликата си “посланици-емигранти” и 
                  дипломати-номади”, дори го обвини в престъпление, за което го 
                  чака най-тежко наказание.
                  Костов обаче спокойно отби удара и не реагира на думите. 
                  По-късно и Георги Първанов се опита да го ядоса с декларация 
                  на ПГДЛ, в която го обвини в политически рекет на мнозинството 
                  заради сдружението на общините и по-точно действията на някои 
                  областни управители, които се опитали да възпрепятстват 
                  червени кметове да присъстват на събранието. Костов и тук се 
                  въздържа от остри коментари и продължи да си отговаря спокойно 
                  на въпросите.


                        Журналистите се интересуваха само от мнението на 
                        министър-председателя за датата 4 февруари.

                  За разлика от друг път в този необичайно ранен час 
                  журналистическото нашествие пред мониторите беше голямо. В 
                  кулоарите нямаше жив депутат, тъй като всички слушаха 
                  внимателно какво говори премиерът от трибуната.
                  Гласът на Костов Константин 
                  Каменаров разходи сред бившите си колеги ярко жълта 
                  вратовръзка. 
                  На въпрос защо е с такъв предизвикателен цвят, Коко отвърна 
                  простодушно: “Лудите трябва да си личат по нещо, нали?”.
                  След като Костов задоволи любопитството на Александър Томов 
                  относно равнището на доходите и слезе от трибуната, депутатите 
                  отдясно силно и дълго ръкопляскаха. Томов се качи на 
                  микрофона, за да му се скара, че с 30-40 лева не може да се 
                  живее месечно, а на всичкото отгоре имало “гигантска 
                  експлоатация от бизнесмени с кавички”, но това не заинтригува 
                  журналистите. Те се втурнаха вкупом да чакат премиера пред 
                  вратата в десния кулоар. 
                  Какво, на вас премии ли са ви обещали, попита едни от 
                  квесторите плътно сбутаните журналисти и фотографи. Хайде на 
                  бас, че ще излезе от централния вход, упорстваше квесторът. 
                  Ако излезе от там, ще те черпим, обещаха журналистите и 
                  покорно продължиха да чакат пред вратата. 


                        Асен Агов се ската от погледа на началника си и заведе 
                        г-жа Агова да си получи новите документи за самоличност.
                        СНИМКИ: БОРИС РАЗАКЛИЕВ

                  “Всъщност наясно ли сме какво имаме да го питаме”, попита 
                  репортерка от столичен кабелен канал. “Ами май не, ама ей 
                  така, ако каже нещо по Косово-Мосово”, отвърна и друга и 
                  продължи да чака смирено.
                  Костов обаче изненада журналистическото ято и излезе през 
                  официалния вход на залата. Това предизвика раздвижване на 
                  въздуха в десния кулоар и на бегом камери, оператори, 
                  фотографи и репортери се изнесоха към изхода. Където пак им се 
                  наложи да чакат.
                  Точно в 11.15 часа вратата се отвори и от нея излезе Той.
                  “Г-н Костов, какво означава за вас 4 февруари”, в упор попита 
                  репортерка на Нова телевизия. “Преди всичко ден на 
                  националното съгласие”, правилно отговори премиерът. 
                  “А има ли още национално съгласие”, упорстваше репортерката. 
                  “Днешният дебат показа, че има основа за него”, сговорчиво 
                  отвърна Костов.
                  Докато гилдията упражняваше уменията си върху премиера, 
                  депутатът Иван Сунгарски примерно надаваше ухо, за да чуе 
                  какво говори партийният му лидер.
                  Той обаче изигра номер на всички и вместо да излезе от 
                  официалния вход, 
                  рязко зави към левия кулоар 
                  и направи почти кръгова обиколка на парламента, докато влезе в 
                  стаята, определена за премиера и президента. 
                  Цялата процесия от журналисти, камери, оператори и фотографи 
                  подтичваше в неведение след водача и чак когато той хлътна в 
                  стаята си, ятото спря с изплезени езици. 
                  Депутати от БСП опулиха очи и притиснаха гърбове о стената, за 
                  да не ги отнесат в суматохата. Какво става тука, питаха и 
                  останалите.
                  В същото време девойка се опитваше настоятелно да проникне 
                  през официалния вход на парламента откъм “Руски”, за да 
                  “пуснела някакво писмо”. Виждайки физиономията на Костов през 
                  прозорците, момичето онемя, а охраната я отпрати любезно към 
                  задния вход, където се намира пощата.
                  Когато журналистическото ято успокои пулса си, стана ясно, че 
                  Костов разговаря в стаята си с пловдивския кмет Иван Чомаков. 
                  Докато журналистите подтичваха след премиера, те пропуснаха да 
                  чуят за “тревожното състояние на свинекомплекс “Козлодуйци” 
                  ООД, което развълнувало избирателите на депутата от ПГДЛ 
                  Станимир Калчевски. Заради въпросния свинекомплекс и плана за 
                  земеразделяне на с.Долно Оризово, община Вършец, министър 
                  Венцислав Върбанов дойде на крака в парламента, за да се 
                  обяснява с депутатите Калчевски и Руси Статков.
                  Колегите им обаче слабо се вълнуваха от това и половината сини 
                  депутати напуснаха залата веднага, след като Костов излезе от 
                  нея. Част от тях обаче се завъртяха около входа като разбраха, 
                  че водачът им е още в сградата.
                  Млада смяна седесари, 
                  облечени с костюми по калъп и с еднотипни очилца пърхаха 
                  жизнерадостно в десния кулоар, който отесня съвсем от тях. 
                  Неизвестни депутати ги запознаваха с по-известните си колеги 
                  като Йордан Цонев и Иван Сунгарски, а младежите мазно се 
                  усмихваха и обясняваха колко ги харесват.
                  “Имаме областен съвет на СДС в Пловдив скоро и за това си 
                  говорихме с премиера”, обясни след раздялата си с Костов 
                  пловдивският кмет Иван Чомаков. Видял недоверието в очите на 
                  журналистите, той въздъхна и изплю камъчето: ”Е добре де, 
                  говорихме си за деактуване на едни държавни имоти”. Отговорът 
                  му предизвика интерес да не би това да са имотите, на които 
                  Христо Стоичков иска да прави хотел. “Лошо няма, ако иска да 
                  инвестира и строи”, бе отговорът на Чомаков. 
                  Премиерът използва, че журналистите разговарят с пловдивския 
                  кмет и се измъкна към входа. Там обаче бе причакан от 
                  Александър Праматарски, с който си поговориха по важни 
                  държавни дела близо 5 минути. Усетил, че го снимат отвсякъде, 
                  министърът без портфейл скръсти ръце, зае сериозно изражение и 
                  позираше на фотографите. 
                  Напуснал вече сградата, премиерът се опита да си влезе в 
                  колата, но бе приклещен от независимия депутат Нансен Бехар. В 
                  12.05 премиерската лимузина с номер С 0002 КА, придружена от 
                  две ескортиращи коли, напусна територията на парламента. 
                  Усетили, че лидера им го няма, а и че пиенето на рождениците 
                  Светлана Дянкова от СДС и Николай Христов от Демократическата 
                  партия свърши, мнозинството, а солидарно с него и 
                  малцинството, масово започна да напуска сградата.
                  В 12,30 часа, час и половина преди края на работния ден, 
                  в залата имаше 13 депутати, 
                  двама зам.-председатели на парламента, 3 стенографи и 3-ма 
                  оператора. На балкона за гости седяха възрастен мъж и дете.
                  От трибуната министър Нейков разпалено обясняваше на депутата 
                  от Зелената партия Валентин Симов, че проблемът с безплатните 
                  погребения е проблем на общините, а не негов.
                  Синият депутат от Кюстендил Юрий Александров усърдно решаваше 
                  кръстословица в очакване да зададе въпроса си към министър 
                  Емма Москова.
                  Самото ръководство на БСП по това време провеждаше консултации 
                  с Обединения блок на труда на Кръстьо Петков.
                  “Умувахме как да спечелим парламентарните избори, след като 
                  спечелихме местните”, обяви след половинчасовите разговори 
                  Георги Първанов. Кръстьо Петков пък му казал забележките си по 
                  закона за партиите.
                  След като и последното политическо събитие в парламента 
                  журналистите под покрива му намаляха на половина.
                  Изведнъж в кулоарите се понесе 
                  пронизително писукане на щурче, 
                  което накара присъстващите да потърсят с поглед откъде идва 
                  звукът. След като източникът бе локализиран, се оказа, че това 
                  е мобилният телефон на главния преговарящ Александър Божков, 
                  който беше прикрил телесата си зад една колона в разговор с 
                  журналистка. Настойчивото писукане спря, едва когато Божков 
                  извади от джоба си миниатюрно червено телефонче, което потъна 
                  в ръката му, и му натисна копчето. То обаче не спря да звъни и 
                  за 15-те минути, през които Божков уважи депутатите, той бе 
                  съпровождан от щурчовата песен.
                  Малцината останали депутати обядваха в бюфета, а тези, които 
                  имаха въпроси към министрите, стояха в очакване в залата.
                  Пискливият назидателен глас на Татяна Дончева извади от 
                  летаргията публиката. Тя се караше на здравния министър Илко 
                  Семерджиев за далаверите при приватизацията на аптеките. 
                  “Емблемата на вашата партия, г-н министър, ще си остане 
                  “Сапио”, каквото и да приватизирате”, кълнеше Дончева. “Сега 
                  избирателите като гледат и вас, и депутатите от дясно, с 
                  основание ще си зададат въпроса: ”За чий ги сложихме тия на 
                  власт, за кого да крадат и грабят”, нареждаше юристката.
                  “И вашата емблема беше “Орион”, но като гледам още хора от 
                  него са на свобода”, застъпи се за партията си 
                  зам.-председателят Иван Куртев.
                  Макар времето за контрол да изтече, той еднолично взе решение 
                  министър Емма Москова да отговори на двата въпроса, които има 
                  към нея. За разлика от колегата си Нейков, тя обаче говори 
                  само пред 5 депутати.
                  “Петък - пазарен ден”, обобщи философски гардеробиерка 
                  достолепно подавайки палтото на Гиньо Ганев. Губи време, 
                  прошушна пък бащата на конституцията и един от последните 
                  напусна сградата.
