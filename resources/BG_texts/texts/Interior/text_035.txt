      Емисия: Четвъртък, 3 Февруари 2000
                    
                  Вътрешният министър Емануил Йорданов: Изтича информация по 
                  делото, ще уволнявам полицаи
                  ДЕСИ ДЕНЧЕВА
                  “Явно действително изтича информация по делото “Луканов”, но 
                  ако установя такова нещо, можете да бъдете сигурни, че хората, 
                  благодарение на които е станало това, ще напуснат 
                  министерството. МВР не може да бъде детски хор и никой не може 
                  да пее, както си иска. Аз съм за откритост, но откритост, 
                  която касае нещо установено и свършено”, заяви вчера 
                  вътрешният министър Емануил Йорданов.
                  Той каза още, че е много лесно в началото на една операция 
                  полицаите да се похвалят, че са хванали убиеца, за да отчетат 
                  дейност, но после можело да се окаже, че не е заловен, който 
                  трябва. Затова било по-добре да МВР да си свърши работата до 
                  края, за да може после да се похвалим с някакъв реален 
                  резултат.
                  Емануил Йорданов направи този коментар по повод информация на 
                  радио “Дойче веле”, че според агенция Интерфакс зам.-шефът на 
                  руския Интерпол Алексей Аврамов в Ростов на Дон е заловен 
                  руски гражданин, който е извършил убийство в България. Според 
                  източници от Русия мъжът бил заподозрян, че е застрелял 
                  бившият български министър председател, твърди немското радио.
                  “Не мога да държа сметка за това какво изнася като информация 
                  “Дойче веле”. А не знам и дали действително руският Интерпол е 
                  дал някаква информация. Имал съм случаи, още като народен 
                  представител, в които съм чел във вестници неща, които никога 
                  не съм казвал. Така че може да се окаже, че в случая това 
                  изобщо не е бил руският Интерпол. Нека не коментираме 
                  действията на други институции, за които нямаме официална 
                  информация”, категоричен беше МВР-министърът.
                  Той отказа и да потвърди дали наистина е задържан заподозрян 
                  за убийството на Луканов като обясни, че това би попречило на 
                  работата на полицаите.
                  “Не забравяйте, че в определени моменти те рискуват живота си 
                  и говорейки за това, ние можем дори да изложим живота им на 
                  опасност. Аз няма да си позволя да кажа нито една дума с цел 
                  да се харесам на някого или да добивам популярност за сметка 
                  на моите служители. Техните интереси, тяхната работа, за мен 
                  стоят на преден план”, заяви още Емануил Йорданов.
                  Той обаче не пожела да каже взети ли са мерки за безопасността 
                  на шефа на отдел “Убийства” Ботьо Ботев и следователя по 
                  делото Олег Янев, които в момента са в Москва във връзка с 
                  делото. Доколкото ни позволяват възможностите, безопасността 
                  на всичките ни служители е осигурена, отсече той.
                  “Затова, моля ви, като български министър български 
                  журналисти”, обърна се към репортерите Йорданов - “Забравете 
                  темата “разследване по убийството на Луканов”.
