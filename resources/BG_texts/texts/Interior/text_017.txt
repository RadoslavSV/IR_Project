НЯМА ПОЛИТИКА, ЗАЩОТО ЛИДЕРИТЕ ПОДТИЧВАТ СЛЕД НАСТРОЕНИЯТА, ВМЕСТО ДА ВОДЯТ 

С ДИМИТЪР ЙОНЧЕВ, ПРЕДСЕДАТЕЛ НА ФОНДАЦИЯ ДЕМОКРАЦИЯ И СИГУРНОСТ,  


 
Заместник-председател и председател на Комисията за национална сигурност във ВНС и 37-ото ОНС, председател на фондация Демокрация и сигурност, доктор на икономическите науки, разработил Теория на скритото присъствие, призната за принос към секретологията. 
 
КАК СЕ ОТНАСЯТЕ КЪМ ЛАНСИРАНЕТО НА ВАШЕТО ИМЕ ЗА ПОСТА ДИРЕКТОР НА НАЦИОНАЛНАТА СЛУЖБА ЗА РАЗУЗНАВАНЕ? 
- В случая аз съм между читателите на това предложение. Чета го за първи път. Виждам го като предложение в авторова статия на Тодор Бояджиев. Мога да заявя, че никой не е говорил с мен. Личните ми предпочитания са към другото име, посочено във въпросната статия /проф. Валентин Станков/, макар че аз съм сравнително скептичен към такъв тип предложения. Първо, съгласуването сега е в твърде голям мащаб и очевидно се забавя. И второ, в една такава длъжност освен всичко останало е хубаво да си в екип с ръководството на страната, а аз не се чувствам член на този екип. По принцип за мен въпросът за лицата е второстепенен. Няма да се изненадам, ако сега бъде назначен някой със статута на временно изпълняващ, за да се чака промяна на закони, да се участва в преговорите за НАТО с такъв статут и да се остане с развързани ръце за по-нататък. Искам да кажа, че сега едно назначение, което и да било то, няма да свали от дневен ред проблемите с разузнаването, ерго проблемите за сигурността. 
 
А ЗАЩО ВСЪЩНОСТ СЕ ТЪРСИ ШЕФ НА НАЦИОНАЛНАТА РАЗУЗНАВАТЕЛНА СЛУЖБА? 
- Ами този, който в момента е шеф, беше сложен абсолютно по партийна прищявка. И мисля, че почти не е разбрал какво става в службата. Той не е професионалист. Трябва да имате предвид, че хората с тази професия са свикнали да бъдат надзорници, да не ги виждат и да упражняват властта върху другите. Те са особен социален тип хора. Те имат специфична представа за себе си, за правата да се намесват в живота на хората. За тях това е естествено, то е тяхната работа, техният бизнес. 
 
ЧАК ТОЛКОВА УНИКАЛЕН ЛИ Е ТЕХНИЯТ МАНТАЛИТЕТ? 
-Нищо странно няма, но е трудно да се обясни. То е като в Паноптичната машина на Бентам. Има една кула в средата на двор, около него кръгла постройка, където са килиите. И килиите са с две стъклени стени - навътре към кулата и навън. Затворникът не вижда надзирателя в кулата, но знае, че оттам винаги го гледат. 
Представете си сега, Гяуров попада сред такива надзорници и започва да ги управлява. Получило се е, както го пише в Библията - срещнаха се и не се познаха. Той може да си стои още дълго време там, но според мен не е повлиял на службата по какъвто и да е начин. Освен че е успял да свие активността й до възможното нулево състояние. Сега новото лице е на дневен ред и всички се вълнуват, защото в България лицата вълнуват, друго не. А това само показва, че в страната няма общ поглед върху системата за национална сигурност. Напълно естествено е при това положение да няма и устройствен закон. Какви нормативни актове уреждат системата за национална сигурност? Кои са със статут на закон, кои са подзаконови, кои са вертикалните и хоризонталните връзки? Сега всичко е в свободно, насипно състояние и всеки скубе от гъската перо по перо, откъдето му падне. 
Така е не само в сфeрата на сигурността, а и навсякъде. Вземете дори само тези постоянни любителски смени по върха. Питали новия министър: А за президент готов ли си? Отговорил: То голяма работа! Ами при сегашното положение наистина не е голяма. Например фактите вече нямат никакво значение. Наскоро министърът на отбраната обяви, че нямало как да имаме голяма армия, защото за отбрана се отделят около 3% от БВП, а по-рано били 30%. В интерес на истината и в най-военизираните си години не сме надминавали 17%. Защо казва 30, защо не каже 60? Абсолютно безотговорно изявление, можеш да кажеш каквото си искаш. Няма официален източник, защото по това време военните бюджети не се публикуваха. За какво всъщност говори, какво цитира, откъде го взема? 
 
ТОВА ЛИ НИ Е ПРОБЛЕМЪТ - БЕЗОТГОВОРНИТЕ УПРАВНИЦИ? 
- Не, основният проблем е липсата на политика. Нужно ни е събуждане на стопанската инициатива, а за целта - въвеждане на строги правила на икономическия живот за малките участници, а на върха горе - жестока борба с монопола. Сходен проблем навремето в Германия решаваха и разрешиха ордолибералите. Реши го канцлерът Ерхард чрез закона против монопола. 8 години се бори и накрая с много орязване, но го прокара. И Германия се придържа стриктно към него. За контраст само ще кажа, че в България всичко е монопол. И всякакво действие в икономиката е абсолютно безплодно, защото всичко е монополизирано. И то в една симбиоза с държавното чиновничество, което квотира и лицензира, а другото е монопол. И каквото поискат, това правят. 
Щом на Германия бяха нужни 8 г., а у нас никой дума не обелва по въпроса, ясно е къде сме. И другото, което направиха в следвоенна Германия - строгите правила долу - да имаш интерес да произвеждаш, да си облекчен, когато разкриваш работни места, данъците да те поощряват, всяка социална група да има свой преференциален път към икономическата игра. А не както тук, когато аз се боря за освободените офицери да имат преференциален режим в икономическите отношения с армията, да ми обясняват, че говоря против демокрацията, а ние сме либерална държава. А че в преамбюла на конституцията пише, че сме социална държава, това всички го забравят. Ако не се опитаме да променим това, няма да мръднем напред, каквито и инвестиции да дойдат. А ние само взаимно да си приказваме успокоителни неща на фона на европейските изисквания. В този смисъл политика няма. 
 
ЗНАЧИ СПОРЕД ВАС НЯМА НАДЕЖДА ЗА СКОРОШНО ИЗЛИЗАНЕ ОТ КРИЗАТА? 
- Сравнението между кризите в различни европейски държавни показва, че засега не е измислено нищо по-добро от варианта на ордолибералите. Само че едно е да мотивираш германци за съвместно действие, друго е да убеждаваш българина за съвместно действие. Разликата в културния код е много голяма. 
 
КАКВО ПО-ТОЧНО ИМАТЕ ПРЕДВИД ПОД КУЛТУРЕН КОД? 
- В България партията е културен феномен. И всичките на практика политически партии споделят един културен код. Има си ритуал, това не е отсега. Такова образувание, каквото в момента наблюдаваме, което се движи в политическото пространство, но се движи в насипен вид, без да има интегриращи връзки в него, то дори не може да възпроизведе традиционното партийно поведение, камо ли да създава политика. Представяте ли си сегашното управление без темата за НАТО и тази за Европейския съюз? Какво има в него освен тези две теми? Впрочем тъкмо поради това успехите на сегашното управление са подчертано външнополитически. И толкова. Затова за мен положението на НДСВ е почти неспасяемо. Не очаквам там да се променят. В смисъл да ги озари определена политика и да се сложат на масата програми. 
 
ИСКАТЕ ДА КАЖЕТЕ, ЧЕ ВИНОВНИ СА ЕЛИТИТЕ? 
- В голяма степен. На нашите партийни елити липсва усещането за мисия. И най-вече на левия елит. Чувство за мисия липсва и на просветените българи. Във времена на преход интелигенцията е огледалото на обществото, в създаваните от нея образи на обществото се посочват пътищата за излизане от кризата, посочва се главното. Ние страдаме от тоталната си разобщеност, но колцина се тези от публичните личности, които се опитват да преодолеят това? Правят по-скоро обратното - продължават да копаят пропастта между групите в българското общество. Ето затова смятам, че хората с мисия у нас просто ги няма. Говоря за такова чувство за мисия в политиката например, че да се хванат и да правят нещо... Но не очаквам кой знае какво, защото в елита хората не се променят, хората се сменят. А тези хора, които виждам там, не могат да извадят от себе си повече от това, което имат. Французите казват, че и най-красивата девойка може да даде само това, което има. Е, те това имат, друго нямат. Те ако го имаха, нямаше да го крият под тезгяха години наред. Те няма какво да покажат. 
 
МОЖЕ ПЪК СЕГА ДА СЕ ОПИТАТ ДА НАПРАВЯТ НЕЩО. ЕТО, ПРАВИТЕЛСТВОТО ИМА ВСЕ ПАК НЯКАКЪВ КРЕДИТ СЛЕД ПОКАНИТЕ ЗА НАТО И КОПЕНХАГЕН. 
- Ако забелязахте, ентусиазмът в обществото беше виден само за специалисти. Хората не разбраха, че има ентусиазъм. 
 
НЕ РАЗБИРАТ КАКВО НИ ЧАКА? 
- Не, нищо не ни чака. Всекидневието не се променя нито на йота. Нещата стават все по трудни за овладяване. Не можеш да живееш със 100 лв. на месец. А се смята, че за януари ти трябват 600. Какво от това, че през януари 2007 г. ще стане нещо? Дотогава ще си мил спомен. Какво има да се вълнуваш? Мисля си, че това не е кредит. 
 
ЩОМ Е ТАКА, МОЖЕ БИ ИЗХОДЪТ Е В ПРЕДСРОЧНИТЕ ИЗБОРИ? 
- Предсрочните избори са доста актуални не в момента, а поради това, че няма с какво да се занимаваме при липса на политика. Властта започва да се търкаля по пода. Мисля, че няма да мине много време и ще се появят нови, много агресивни кандидати да се наведат и да я вземат. 
 
АКО СЕ ПОЯВИ АЛТЕРНАТИВА, КОЯТО ДА БЪДЕ ОСЪЗНАТА КАТО ТАКАВА, ТОВА ВЕДНАГА ЩЕ ДОВЕДЕ ДО КРИЗА И ИЗБОРИ? 
- Да. Но за съжаление алтернативата при нас може да се появи само под формата на лица. А това пак няма да ни реши въпроса. Вижте, сега образът на телевизионния водещ Слави е показан на всеки дувар по цялата страна. И ако утре рекат да се гласува за него, него ще изберат. Защото в България програмите не интересуват никого. Затова са интересни лицата. Само персонифицирайки, хората могат да усвоят пространството. И когато се появи такъв образ - Бойко Борисов или Стефан Данаилов отляво, или Слави, или Иван Нейков отдясно, той започва да играе ролята на онзи, който ще накаже лошите. Така никога няма да се роди политика. Остава да разчитаме на Големия брат да му стане притеснително от общуването с нас, да инвестира тук нещо, да натисне нещо, да ни закара някъде. Което обаче решава проблема на една или друга група, на един или друг род за известно време, и нищо повече. 
 
ШЕГУВАТЕ СЕ... 
- Освен да се шегувам, нищо друго не мога да направя. .  

