      Емисия: Събота, 5 Февруари 2000
                   
                  Обърнете сателитите!
                  ДАНИЕЛА ДОБРЕВА




                  Депутатите на ДПС започнаха масирана атака към националната 
                  телевизия за предавания на майчин език. Стартът бе даден с 
                  привикването на хората от НСРТ в парламента преди броени дни. 
                  Сетне дойде ред на Лили Попова и антуража й да се червят пред 
                  народните представители на движението. Лайтмотивът и на двете 
                  срещи е, че медийният закон не се прилага и електоратът 
                  продължава да се информира за събитията вместо от БНТ, от 
                  турските програми. И всичко това на фона на предстоящото ни 
                  евроинтегриране.
                  Всъщност, драмата с предаванията на чужди езици започна още 
                  преди 5 години, когато Хачо Бояджиев с половин уста обеща, че 
                  програмната схема ще бъде пренаредена. Възможно е определени 
                  телевизионери да са “усвоили” част от средствата за 
                  подготовката на кадри. Но така или иначе досега резултатът е 
                  нулев.
                  В условията на ускорен ход към Европа обаче вече е време да се 
                  поправи тази ярка несправедливост. И ДПС настоява интеграцията 
                  на българските турци да започне от новини, фолк, публицистични 
                  предавания на техния майчин език. Най-добре - в най-гледаното 
                  време. А приобщаването започва така, защото възрастното 
                  поколение не владеело български. 
                  Не ви ли се струва, че цялата ситуация е леко комична? Ако 
                  приемем, че за 50-60 години електоратът на ДПС не е научил и 
                  една дума на официалния език на държавата, дали трябва да се 
                  предполага, че е искал да бъде част от това общество и че се 
                  вълнува какво става на географската ширина, където се е родил. 
                  Изниква и още един въпрос - дали сега целокупното гражданство 
                  трябва да се обяви за длъжник и следователно да понесе 
                  наказание за безучастността, с която е наблюдавало как се 
                  тъпчат интересите на сегмент от народа. Българските турци са 
                  били обявявани за една от най-бедните прослойка на обществото 
                  (особено по избори), но някак се изпуска фактът, че независимо 
                  от хала си, всяко домакинство разполага със сателитна чиния, 
                  по правило насочена към Истанбул. Едва ли някой в родината 
                  истински вярва, че ако потекат новини на майчин език, 
                  сателитите ще сменят посоката към Копитото.
                  Също толкова невероятно е заради една турска песен по Нова 
                  година, както настоява депутатът Ахмед Юсеин, електоратът на 
                  ДПС да започне ускорено изучаване на втори език – българския.
                  Дори и да предположим, че програмите на турски привлекат някой 
                  и друг зрител от районите със смесено население, какво ще 
                  стане с принудените и без това да гледат безвкусиците на БНТ, 
                  защото нямат възможност да закачат на терасата чиния или да се 
                  кабелизират, но сега “дообогатени” с още по-скучна програма. 
                  Те и без друго вече получават световъртеж от Лечителки, 
                  страсти под слънцето, водевилни водещи на кръстословично шоу и 
                  прочие безумия. Сега ще трябва да преглътнат и добавката.
                  А въпросът е елементарен. Ако националната ни телевизия не 
                  слугуваше на разни телевизионни дилетанти с положение, ако не 
                  представяше новините, каквито искат да ги видят определени 
                  хора, ако имаше пари и служители, чиято единствена цел не е да 
                  се покажат на екрана, а правят програми с вкус и купуват 
                  гледаеми филми, нямаше да има толкова много желаещи да 
                  упражнят физическо насилие над ръководството на БНТ. 
                  На изтерзания български зрител му готвят нови изпитания - да 
                  изтърпи новопрохождащи телевизионни звезди да се упражняват на 
                  турски от екрана. По всяка вероятност и щатът в националната 
                  медия допълнително ще трябва да се поразшири. Лошото е, че 
                  зрителят няма законови средства, които да приложи върху когото 
                  трябва, както заплашва всяка политическа група.
