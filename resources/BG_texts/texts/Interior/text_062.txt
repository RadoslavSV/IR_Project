      Емисия: Петък , 7 Януари 2000
                    
                  Елцин: Още не съм в оставка
                  Борис Николаевич готвен за лидер на съюзната държава с 
                  Белорусия
                  Първият президент на Русия се чувствал като светец
                  “Аз още не съм бил в оставка”, заяви Борис Елцин при 
                  пристигането си в Ерусалим за тържествата по случай 
                  православната Коледа, съобщи ИТАР-ТАСС.
                  “Аз съм още свети президент”, каза той, шегувайки се с 
                  журналистите. Елцин допълни, че на светата земя се чувствал 
                  като светец. 
                  Западните журналисти приеха думите на подалия предсрочно 
                  оставка руски президент за поредната му странна шега. Според 
                  руски политически коментатори обаче бившият президент е искал 
                  да подчертае, че не иска да напуска политическата игра. Това 
                  потвърди и самият Елцин, според когото визитата му в Ерусалим 
                  и Витлеем има и делови характер. Елцин обяви, че възнамерява 
                  да използва международните си връзки, за да “помогне на Русия 
                  и нейното ръководство в укрепването на международните връзки”.

                        Елцин и Шеварнадзе празнуват, след като бяха наградени с 
                        Ордена Рицари на Гроба Господен.
                        Снимка: АП.

                  Елцин може да оглави съюзната държава на Русия и Белорусия, 
                  заяви вчера говорителят на руското правителство Михаил 
                  Кожухов. По думите пък на Татяна Дяченко Елцин искал да остане 
                  действащ публичен политик.
                  Елцин вчера стана кавалер на Ордена Рицари на Гроба Господен. 
                  Тази най-висша награда на гръцката православна църква му бе 
                  връчена от ерусалимския патриарх Диодор.
                  Програмата на Елцин в Израел е съобразена с проблемното му 
                  здравословно състояние, твърди АП. Тя включва чести почивки в 
                  хотела и не предвижда участие в тържествената тричасова 
                  литургия във Витлеем. 
                  В Израел Елцин на практика ще бъде домакин на "мини форум" на 
                  лидерите от ОНД. За празненствата пристигнаха и президентите 
                  на Белорусия, Украйна, Молдова и Грузия. Там са и президентите 
                  на Румъния и Гърция. Българският президент Петър Стоянов 
                  отложи пътуването си.
                  130 души делегация придружават бившия руски президент, сред 
                  които са външният министър Игор Иванов и Анатолий Чубайс. 
                  Елцин и съпругата му Наина заеха апартамента в ерусалимския 
                  хотел “Хилтън", в който обикновено отсяда Бил Клинтън. 
                  Според заместник-управителя на хотела Ги Клайман Елцин ще се 
                  храни с храна, предлагана от хотела. “Хилтън” е върнал 495 кг 
                  руски деликатеси, с които е трябвало да се храни 150-те души 
                  руската делегация, защото продуктите не са били осветени 
                  според еврейските религиозни обичаи. Храната е била раздадена 
                  от църквата на бедните в Ерусалим. 
                  Руският протокол пък е забранил в стаята на Елцин да има 
                  традиционни сладкиши, които управата на хотела оставя в стаите 
                  на гостите. Екипът на Елцин се страхувал той да не се изкушава 
                  от сладостите и това да навреди на здравето му. Вместо тях на 
                  Елцин ще бъдат предложени много плодове, сред които и череши, 
                  внесени от Франция.

                        Тероризъм
                        И.д. президентът Владимир Путин подписа указ за 
                        кардинални промени в концепцията за национална сигурност 
                        на Русия, съобщи радио “Ехото на Москва”. Измененията се 
                        отнасят до проблема с тероризма, организираната 
                        престъпност и понятието многополюсен свят, съобщи 
                        секретарят на Съвета за сигурност Сергей Иванов. Вчера 
                        бе направена и първата кадрова промяна в правителството: 
                        уволнен бе министърът на националностите Вячеслав 
                        Михайлов като на негово място бе назначен Александър 
                        Блохин.
