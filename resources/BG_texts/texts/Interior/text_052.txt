Симеон изгуби още шестима депутати 
АНА МИЛАНОВА, КИРИЛ МАРИНОВ 10/2 - 20:24 ч.

   

Никола Николов/в ляво/ и Пламен Кенаров са сред учредителите на новата група в парламента. Неин председател ще бъде Никола Николов. Снимка: Надежда Чипева/"Дневник" 
 

Гласовете на управляващата коалиция в Народното събрание спаднаха на 129, след като в понеделник шестима царски депутати се отделиха от групата на НДСВ и станаха инициатори на нова парламентарна група. Тя ще се казва "Национален идеал за единство" (НИЕ) и освен тях ще включва четирима от отлъчените преди година от НДСВ народни представители. 

Искането за създаване на новата група беше внесено в понеделник сутринта в деловодството на парламента от вероятния й председател Никола Николов. Той е член на Движение "Оборище" - формацията, която заедно с Партията на жените е формален носител на мандата на НДСВ. Останалите трима депутати от "Оборище" засега не дават признаци, че ще последват решението му. 

От НИЕ са подкрепили искането за сдружаването си в специална декларация, в която се казва, че новият политически морал е сериозно накърнен, икономическата политика е неефективна, държавните институции не функционират добре, нарушен е консенсусът в групата и т.н. 

Десетимата отказаха каквито и да било коментари с аргумента, че във вторник ще имат специална пресконференция. 

Оказа се, че нито лидерът на НДСВ Симеон Сакскобургготски, нито председателят на парламентарната група Пламен Панайотов за знаели за отцепването на депутатите им. За изненада (дори на правителствения говорител Димитър Цонев) стана ясно, че премиерът от неделя е заминал в Швейцария заради заболяване на близък. Изправен пред репортерските микрофони, Цонев занарежда, че програмата на правителството и декларацията на НИЕ се разминават само при оценката на пазарната икономика, която била призната дори от Европейската комисия за функционираща. 

Новината за отцепниците така смути председателя на парламента Огнян Герджиков, че той обяви сформирането на новата група за правно невъзможно, но по-късно се поправи. Герджиков дори успя да осигури стая за формацията. 

Следобед ръководството на НДСВ се събра на спешна среща в парламента, за да обсъди по-нататъшните си действия. Повечето от присъстващите отказаха коментар на излизане. Единствен зам.-председателят на партията Николай Свинаров съобщи, че на заседание във вторник Политическият съвет ще излезе с позиция. По неофициална информация на сбирката е бил обсъден вариант сформирането на НИЕ да се блокира от промяна в парламентарния правилник, с която изискваният брой депутати за създаване на една група да бъде увеличен от 10 на 14. 

"Мнозинството остава стабилно", каза Панайотов, като даде да се разбере, че изявлението му е било предхождано от разговори с премиера и с ДПС. "Касае се за хора, които и без друго не гласуваха с мнозинството, така че в този смисъл постъпката им е даже коректна", допълни Свинаров. 

НДСВ и ДПС действително все още разполагат със седемнадесет гласа преднина пред всички останали формации в парламента (129 за коалицията срещу 111 за другите депутати). Оттук нататък обаче гласуването на всеки закон ще е изложено на риск при отсъствието на няколко народни представители или при отказ на някои от тях да спазят партийната дисциплина. Първите изпитания ще бъдат евентуалното прегласуване на спорните поправки в приватизационния закон (ако президентът им наложи вето), самите големи сделки, медийният закон. 

Депутати от НДСВ бяха склонни да свържат появата на новата група с очакваното завръщане в България на бившия директор на премиерския кабинет Стоян Ганев. Те посочиха, че голяма част от съставляващите НИЕ са били близки и дори номинирани в царските листи именно от Ганев. Елка Анастасова обаче - сочена като най-близка негова съратничка, се оказа непоканена в новата група, въпреки че тя е една от петимата изключени преди година от НДСВ. "Явно е преценено, че съм неблагонадеждна", каза вчера тя. Самият Ганев не беше открит за коментар. 

В царската група има още два неформални кръга - около депутатите Емил Кошлуков, Мирослав Севлиевски, Борислав Цеков и монархическият кръг около Николай Бучков, припомни бившият депутат от СДС, сега независим, Евгений Бакърджиев. Дано ръководството на НДСВ не допусне влошаване на климата, това може да доведе до разпад на сегашното мнозинство и до предизвикване на предсрочни парламентарни избори, допълни той. По непредставително преброяване на "Дневник" споменатите два "кръга" наброяват общо девет души - точно толкова, колкото крепят мнозинството. В този смисъл задоволяването на претенциите на тези девет депутати може да се окаже дори по-ключово за властта от топлите отношения с коалиционния партньор ДПС. 

Създалата се ситуация възкреси сценариите за "стратегическо партньорство" между НДСВ и СДС. От синята партия обаче вчера не излъчиха ясни сигнали, че е възможно сътрудничество, макар и по отделни въпроси. "Мога да говоря за сътрудничество с НДСВ след следващите парламентарни избори", коментира зам.-председателят на сините Емануил Йорданов, който единствен от ръководството беше открит за мнение. От НИС на СДС само разпространиха позиция, че случващото се е закономерно за една парламентарна група, сформирана не на основата на политически възгледи, а заради временни конюнктурни интереси. 

Лидерът на социалистите Сергей Станишев обяви, че левицата е готова да си сътрудничи с новата група. "Тя е симптом за сериозна вътрешна криза както в политическата формация НДСВ, така и в парламентарното мнозинство", декларира още Станишев. 

Няма новина, от последните шест месеца се говори сериозно, че в групата на НДСВ има алтернативно мислещи хора, заяви зам.- председателят на парламента от ДПС Юнал Лютфи. Мнозинството остава стабилно, тези шестима няма да го разклатят или разубедят, декларира той. По думите му създаването на новата група ще консолидира управляващите. 

Споделям част от критиките на колегите си от НИЕ, заяви икономистът от царската партия Димитър Ламбовски, който също отправяше критики към парламентарната и изпълнителната власт. По думите му шестимата малко прибързали с инициативата си. Депутатът Станимир Илчев пък обвини отцепниците в кариеризъм. Струва ми се, че сработва синдромът И.Н.К. - инфантилизъм, нарцисизъм и кариеризъм, заяви Илчев, цитиран от "Медиапул". Той допълни, че не иска да посочва имена, но е сигурен, че един от депутатите в новата група е имал амбиции за министър, друг бил претоварен от благородни, но инфантилни визии в политиката, а трети изпитвал силни въздействия на хора извън парламента. Той прогнозира, че групата ще има "причудлив вид отстрани, а отвътре ще е почти непродуктивна". 

- - - 

НДСВ: Тези естествени процеси не са нито фатални, нито толкова страшни. Няма да загубим мнозинството, това са хора, които и без друго не гласуваха с нас. 

ДПС: Колкото по-рано се разграничи един субект, толкова по-добре е това за общия организъм. ДПС е диалогична политическа сила и ще контактува с новата група, така както с всички останали. 

СДС: Създаването на нова група е логично развитие на процесите в НДСВ. Случващото се е закономерно за една парламентарна група, сформирана не на основата на политически възгледи, а заради временни конюнктурни интереси. СДС споделя констатациите в политическата декларация на новото формирование. 

БСП: Създаването на нова парламентарна група е резултат от липсата на реален диалог и наложения от ръководството на НДСВ авторитарен и диктаторски стил на работа. Това е реален симптом за сериозна вътрешна криза. Като привърженик на политическия диалог "Коалиция за България" е готова да сътрудничи с новата група. 

, например Пламен Кенаров, не са членове на НДСВ. 
