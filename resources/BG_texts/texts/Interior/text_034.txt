      Емисия: Сряда, 2 Февруари 2000
                    
                  Пътят за ЕС минава през национализма на Доган
                  Колкото и плътно да е стояла Турция зад партията на Сокола, 
                  никога не го е правила демонстративно. Лидерът не е бил канен 
                  и посрещан от висши държавници там
                  ДАНИЕЛА ДОБРЕВА
                  Четвъртата национална конференция на ДПС нямаше да блести с 
                  нещо извън протокола на досегашните форуми на движението, ако 
                  на нея само бе преизбран за пореден път лидерът Ахмед Доган 
                  или ако пластовете по върховете леко се поразместят. Някоя 
                  друга остра реплика в добавка целяха досега да се покаже на 
                  обикновените членове и на наблюдателите на политическите 
                  процеси в ДПС, че все пак в партията се чува и друго мнение. 
                  През уикенда последното бе спестено на статисти и журналисти. 
                  Шефът на партията бе преизбран единодушно за три минути без 
                  излишна конкуренция и прения на трибуната. Той пък от 
                  скромност се оплака, че вече не му харесва формацията му да 
                  бъде от лидерски тип и че вероятно ще му е за последно като 
                  председател на движението. Нещо, в което всички, во главе с 
                  електората, дълбоко се усъмниха.
                  Този път имаше леки изненади по три направления - 
                  евроинтеграцията, претенциите за промени в конституцията и 
                  връщането към един позабравен рефрен - национализма. До 
                  съзнанието на делегатите едва ли достигна високопорният стил 
                  на Сокола по въпроса за 
                  приобщаването ни в Европа
                  В прав текст казаното от него звучеше така: “Евроитеграция - 
                  на всяка цена, но въпросът е как ще бъде постигната и кой и с 
                  какво може да спре процеса.” Поканата за членство в ЕС 
                  означава според Доган работа в екип заради налагащия се 
                  консенсусен подход, а приоритетите на ДПС съвпадали с 
                  интересите на международната общност и с националния интерес. 
                  Единодушието у политическите сили за необходимостта да станем 
                  част от Евросъюза вече е факт, след като дори БСП спря с 
                  колебанията. Нещо повече, гласовете за членство и в НАТО в 
                  соцпартията лавинообразно нарастват. Проблемът е как Доган 
                  уеднакви интересите на движението с тези на Европа. На 
                  практика - никак. Той обаче притежава един много важен 
                  инструмент - българския модел за решаването на етническите 
                  противоречия, който след кратка пауза отново бе изваден на 
                  сергията. С това ДПС подгрява настроенията на Запада и задържа 
                  цената си все още висока на международните пазари. Другата 
                  важна компонента от европазарлъка е, че без движението 
                  страната ни наистина няма да бъде добре дошла в ЕС. Затова са 
                  последните раздвижвания в позицията на СДС и БСП. И едните, и 
                  другите се нуждаят от добрата воля на лидера. Управляващите 
                  вече си заплюха главната роля като политическата сила, която 
                  докара страната пред прага на ЕС, но не могат да го прекрачат 
                  без Доган. Опозицията в лицето на социалистическата партия 
                  също има намерение да получи нещо от ситуацията, та дори само 
                  да я признаят за модерна и европейска, а не само лява.
                  Засега 
                  Сокола оставя открехната вратичката 
                  и за двете по равно. Чърчиловата реплика - “няма вечни 
                  приятели, има вечни интереси”, е предназначена за 
                  ръководството на синята партия. Т.е. никога не е късно да се 
                  спазарим, но това, “че си пия по три пъти кафето с Иван Костов 
                  не означава непременно промяна в сегашното статукво”. Цената е 
                  по договаряне. За Първанов е останалата част от изречението - 
                  “ако левицата се обидини около социалдемократизма и се стигне 
                  до споразумение за коалиционно участие в предстоящите избори, 
                  могат да се очакват изненади за разпределението на 
                  депутатските места в другото НС”. Намекът е недвусмислен - 
                  ясно е, че сегашният лидер на БСП няма нито силите, нито 
                  възможностите да обедини цялата опозиция. Ще стане още 
                  по-неприятно за него на следващия парламентарен вот, ако 
                  подопечната му партия остане сама. Не че това има голямо 
                  значение за движението, но е по-добре, когато се договаряш с 
                  някого, поне да е фактор.

                        Ахмед Доган винаги се обръща към старите си колеги Осман 
                        Октай и Юнал Лютфи, когато става напечено. Октай е 
                        обигран в преговорите със СДС, Лютфи е лицето на ДПС в 
                        парламента
                        СНИМКИ: АРХИВ “МОНИТОР”

                  Къде в тази схема се вписва партията на Доган обаче засега 
                  остава загадка, но той намекна, че напълно вероятно е ДПС да 
                  се яви, разчитайки само на силите на електората си. Налага го 
                  и възможността сегашните намеренията за увеличаване на 
                  изборната граница за коалиции на 8% да бъдат претворени в 
                  реалност в най-близко бъдеще от парламента. В компанията на 
                  партиите от ОНС това е абсолютно невъзможно и следователно 
                  тази конфигурация едва ли ще бъде използвана в близко бъдеще. 
                  Ахмед Доган използва още нещо, получило вече подкрепата на 
                  западните дипломации - идеята за коалиционен кабинет, където 
                  ДПС задължително трябва да присъства. Европа отдавна се 
                  притеснява от метаморфозите, които може да претърпи една 
                  етническа партия, а и примерът Косово все още е доста пресен. 
                  Последните кабинетни рокади засега поне не водят до някакъв 
                  особен успех. В синьото пространство вече не крият желанието 
                  си за привличане на повече сили от политическото пространство. 
                  Пък и втори опит за освежаване на правителството ще отложи 
                  необходимостта от предсрочно сдаване на властта. СДС ще запази 
                  ръководната си роля в новия Министерски съвет и временно ще 
                  спре процесите на спад в доверието на симпатизанти и 
                  неизкушени в политиката граждани. Да не говорим за това, че 
                  вината за неуспехите на реформата досега ще потъне между много 
                  хора с различна оцветеност. 
                  Вторият пункт от публичните изяви на Сокола заслужава обаче 
                  сериозно внимание. Той недвусмислено намекна, че ще 
                  иска промяна в конституцията 
                  за премахването на текста, според който България е 
                  еднонационална държава. Ратификацията на Рамковата конвенция 
                  за правата на малцинствата безспорно бе успех за Доган. Но 
                  понататъшният развой на събитията показа, че документът има 
                  по-скоро стойност като луксозна табела за пред Запада, 
                  отколкото някаква реална цена. Пък и съществуването на 
                  конвенцията напълно се обезсмисля, след като няма върху кого 
                  да се прилага, защото страната ни не признава съществуването 
                  на малцинства. По този пунк ДПС-лидера едва ли някога ще 
                  получи подкрепа от което и да било мнозинство в парламента. В 
                  момента и на Европа не й е до прокарването на подобни 
                  поправки. Очевидно и Ахмед го разбира. Изходът е въпросът да 
                  се уреди законово. Подобен нормативен документ съществува в 
                  Унгария, така че няма да е прецедент. 
                  Всъщност идеята за приемането на закон за малцинствата не е от 
                  днес. Предложението е на двама вече бивши депутати - Юджел 
                  Атилла и Мехмед Бейтулла, още в 37-ото Народно събрание и бе 
                  прието на нож от всички извън групата на ДПС-депутатите. 
                  В сегашния вариант, който ПГ на движението ще внесе в 
                  най-близко бъдеще, законът ще съдържа всичко положително от 
                  конвенцията с добавката, че България признава съществуването 
                  на национални малцинства. При предстоящия поход за народната 
                  любов и привличането на гласоподаватели е възможно да се 
                  постигнат някакви отстъпки, още повече, че родните закони са 
                  едно от най-временните неща на този свят. Преди време Ахмед 
                  заяви, че върхът на неговата политическа кариера ще е 
                  приемането на конвенцията. След време обаче разбра, че тя вече 
                  е изпразнена от съдържание фраза и че управляващите отново се 
                  опитват да го поставят на място. Всъщност, мечтата на лидера е 
                  българските турци да бъдат признати за малцинство. Така ще 
                  бъдат спестени неприятностите по все по-отъняващия електорат 
                  на ДПС, но затова пък ще е задължително да присъства в 
                  парламента и да има претенции за участие във властта.
                  Като компенсация за еретичните си мисли 
                  Доган пробута идеята за умерен национализъм, 
                  която обаче никак не звучи добре в ушите на родните политици. 
                  Изречени от лидера на етническа партия, който само преди 
                  няколко дни призна, че ДПС все още трябва да остане в старите 
                  рамки, звучи направо неубедително. Едва ли някой непредубеден 
                  може да обвини Ахмед в работа срещу националните интереси. 
                  Факт е, че той никога не е злоупотребявал с тях, най-вече, 
                  когато около границата ни мирише на барут, а канонадата от 
                  изстрелите се чува насред София. Но подобни изказвания пред 
                  електората му могат да придобият значително по-неприятни 
                  отенъци. Какъв национализъм? Български? Защо тогава бяха тези 
                  надписи на турски на форум на уж родна политическа партия. Или 
                  съпричастност към Турция? Тя обаче упорито не желае нейни 
                  висши лидери да участват в конференции на движението. Да не 
                  говорим, че едва ли обикновеният избирател на ДПС разбира 
                  колко тъничка е границата между национализма и патриотизма. 
                  Очевидно Ахмед Доган иска да прокара осъвременен вариант на 
                  понятието “национализъм”, което хем да повдига самочувствието 
                  на обикновените гражданите на България, хем да не ни прави 
                  съвсем лесна играчка в ръцете на Европа, която не спира да 
                  поставя условия за приемането ни като пълноправен неин член. 
                  Темата обаче е доста деликатна и предизвиква спазми в 
                  стомасите на доста политици. На Балканите е твърде опасно да 
                  се заиграва с думите етност, малцинства и национализъм. За 10 
                  години, откакто на политическата сцена е ДПС, западната ни 
                  съседка никога не е пристъпвала протокола и не се е ангажирала 
                  пряко с участие на форума. Едно е да пуснеш поздравителна 
                  телеграма, съвсем друго е да изпратиш свои висши ръководители. 
                  Колкото и плътно да е стояла Турция зад партията на Доган, 
                  никога не го е правила демонстративно. Дори когато Сокола е 
                  ходил на посещение там, не е бил канен и посрещан от премиер 
                  или президент или техни заместници. 
                  Редовите членове на ДПС ще запомнят четвъртата национална 
                  конференция като форумът, на който бе сложено началото на 
                  обединение в движението. Малките партии, отцепили се преди 
                  време като самостоятелни, най-сетне разбраха, че нямат друг 
                  вариант, освен този да се върнат под крилото на Доган. 
                  Досегашната им съдба показа, че признатите от тях лидери не 
                  могат да се оправят в политическата джунгла, без да бъдат 
                  сръфани и изхвърлени зад реалния живот. Затова и ореолът на 
                  Ахмед като незаменимия лидер остава непомрачен. Той може да 
                  седне на равна нога с останалите, може дори да балансира 
                  отвреме навреме, може и да се пазари и да извлече нещо за 
                  партията си, правейки я фактор в живота на страната. 
                  Приказките за нова интелигентна смяна в редиците на ДПС са за 
                  заблуда на противника, иначе защо Сокола ще е принуден да се 
                  обръща към старите лица, когато стане напечено и трябва да се 
                  преговаря. 
