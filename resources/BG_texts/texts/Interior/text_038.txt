      Емисия: Петък, 4 Февруари 2000
                    
                  Рекет на СДС-кметове
                  ДИАНА КЪНЧЕВА
                  Осем сини кмета, начело с плевенския градоначалник Найден 
                  Зеленогорски, вчера поставиха 3 условия към колегите си, за да 
                  се върнат на събранието на националното сдружение на общините.
                  Ако останалите кметове ги приемат, представителите на СДС ще 
                  се върнат в залата на парк-хотел “Москва” на 18 февруари, за 
                  да довършат избора на ръководство.
                  На 22 януари около 100 сини кмета напуснаха общото събрание на 
                  сдружението, след като бяха избрани само 12 члена от 
                  19-членния управителен съвет.
                  Градоначалниците на Плевен, Велико Търново, Кърджали, Долни 
                  Дъбник, Пазарджик, Видин, Смолян и Сандански вчера поискаха 
                  останалите 7 члена на УС да са кметове от ОДС, мандатът на 
                  управителния съвет да се намали от 3 на две години и вместо 
                  двама, заместниците на председателя да се увеличат на трима.
                  Те категорично застават зад кандидатурата на Стефан Софиянски 
                  за шеф на сдружението, защото бил консенсусна фигура.
                  На въпрос какво ще се случи, ако колегите им не изпълнят 
                  условията, кметът на Плевен Найден Зеленогорски отговори, че 
                  “ще има следваща пресконференция, на която ще каже какво ще се 
                  случи”.
                  “Това не е рекет, това витае във въздуха и ние го усещаме. 
                  Когато нещо има да се случи, то просто се случва” – каза още 
                  Зеленогорски.
                  Конкурент на Софиянски за председателския пост ще бъде кметът 
                  на Благоевград Костадин Паскалев. Засега той е подкрепен от 
                  останалите кметове от опозицията. 

                        Соколов отрязал заплатата на Зеленогорски 
                        Ръководството на парламента наказало депутата от СДС 
                        Найден Зеленогорски като му отрязало две трети от 
                        януарската заплата. Така плевенският кмет, който 
                        продължава да е и депутат, получил само 160 лева, вместо 
                        полагащите му се 510 лева. Той предостави на “Монитор” 
                        фиша от заплатата си, от който се вижда, че основната 
                        депутатска заплата е 633 лева без удръжките. За ДОД са 
                        му удържани 87,13 лева, а за пенсия - 29,29 лева. 
                        Кметът-депутат призна, че още не е освободил 
                        парламентарното си жилище и от фиша му е видно, че за 
                        него той е платил 98,81 лева за парно, 12,39 за ток, 
                        35,41 лева за телефон и общи консумативи 21,56 лева.
                        Още на 28 октомври Зеленогорски е подал молба за 
                        освобождаване от парламента, но заради неприключилото 
                        дело за касиране на изборите в Плевен парламентът не го 
                        освобождава от депутатството. Има дупка в конституцията 
                        - не е казано в какъв срок трябва да се гласува молбата 
                        ми, недоволства кметът-депутат.
