1.6 МЛН. ЛВ. СА ЗАДЪРЖАЛИ МИТНИЧАРИТЕ ОТ СОФИЯ, С 26% ПОВЕЧЕ ПРИХОДИ СЪБРАХА В РМУ РУСЕ 

ВИКТОРИЯ ЛАЗОВА, ХРИСТО АТАНАСОВ  

ВАЛУТА за 1 600 000 лв. са задържали митничарите от Районната митническа дирекция /РМД/ София през миналата година, съобщиха от пресцентъра. Хит преди празниците са били колетите, съдържащи и валута. В пощенска пратка от Великобритания например са открити 220 британски лири, а от Холандия - 400 евро, скрити в употребявани дрехи. Съгласно Валутния закон задължително се декларират сумите, надхвърлящи 5000 лв. или тяхната равностойност. Най-много случаи на недекларирана валута са регистрирани в митница Аерогара-София, а най-честите нарушители на закона са по маршрута на автобусите, пътуващи за Германия през Калотина. През ноември например митничарите откриват 
13 300 евро и 1000 USD в специално ушит джоб на пуловера на пътник. На аерогарата пък чешки гражданин опитал да отлети за Прага с 20 хил. евро в джоба на сакото си, забравяйки да ги обяви. Пред митническите служители той обяснил, че не познава митническите изисквания. 
Всеки ден митничарите ни обработват по 2848 митнически декларации и разкриват около 40 по-леки нарушения, свързани с документите и по 9-10 тежки случая на контрабанда и измама. Общите приходи на митническата администрация за 2002 г. се очаква да надхвърлят 2.6 млрд. лв., което ще е със 140-150 млн. лв. повече в сравнение с 2001 г., смята директорът на агенция Митници Асен Асенов. 
Интервю с Асен Асенов четете утре 
 
В СТРАНАТА 
Добра работа отчита и Регионалното митническо управление /РМУ/ - Русе. Въпреки отслабената позиция на щатската валута и незначително увеличения стокооборот през границата поделението през 10-те месеца на 2002 г. увеличи с 26% приходите си за републиканския бюджет, съобщиха оттам. Събрани са 225.5 млн. лв., което е с 53.3 млн. лв. повече от същия период на предходната година. Само през октомври от внос на стоки приходите от мита, ДДС и акциз, както и от глоби, санкции и наказателни лихви са събрани 29 млн. лв. С най голям дял са сумите по ЗДДС - 24 млн. лв. 
РМД-Русе е една от най-големите в системата на агенция Митници, обединяваща 5 митници от Северна България - от Видин до Силистра. През първите 10 месеца на м. г. най-много - с 46%, са нараснали приходите за бюджета от Митница-Русе. 
