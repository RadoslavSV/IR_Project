ДО МАРТ няма да се знае с пълна категоричност дали Стефан Софиянски ще се включи в битката за трети мандат. Засега той одобри лансираните други кандидатури и каза, че конкуренцията заслужава да се включи и той в състезанието. 
Пръв официално се самолансира Вени Марковски, шеф на Интернет общество. Евролевицата пък издигна бившия дипломат и настоящ бизнесмен Чавдар Младенов. Останалите политически сили не бързат с официалното оповестяване на имената. НДСВ в прав текст обяви, че царят ще посочи кандидатурата за столичен кмет. Не е изключено СДС и БСП да изчакват също въпросната царска дума да излезе. 
Макар и неофициално, откъм лявото пространство бяха излъчени имената на Андрей Тодоров и на Андрей Пръмов. Извън успешната им делова дейност са познати на аудиторията и семейно. Първият - като син на Станко Тодоров, вторият - като син на Иван Пръмов и съпруг на Меглена Кунева. 
СДС засега се ограничава с бившия социален министър Иван Нейков. Сините не скриха, че са обсъждали и кандидатурата на самата Надежда Михайлова. Но този вариант изглежда малко вероятен засега, макар че според някои наблюдатели би бил печелившият ход на сините. 
Върхушката на жълтата партия не е единна дали да има собствена кандидатура. Огнян Герджиков, Пламен Панайотов и Станимир Илчев вече открито заявиха, че НДСВ трябва да подкрепи Софиянски. Партийната подкрепа на НДСВ, разбира се, ще има повече знаков, отколкото практически смисъл. Защото дясното обединение засега е само идея и пожелание. И едва ли само царската дума може да го направи факт. 
Очевидно така наречената група на юристите има сериозен конкурент. Доказателство за това е фактът, че вече цял месец в медиите се обсъжда кандидатурата на Андрей Гюрковски. 52-годишният енергиен специалист е роден в София, но от 30 години живее в Париж. Той е известен като един от влиятелните пред царя експерти. Името му доби известност като на човек, който е бил сред инициаторите за връщането на Симеон Сакскобургготски в българската политика и сред учредителите на НДСВ. В последните парламентарни избори Гюрковски беше заместник-председател на предизборния щаб на царската формация. Неговият брат Моимир Гюрковски е шеф на Агенцията по кадастъра. 
Самият Гюрковски засега нито отрича, нито потвърждава информацията, че ще се кандидатира за столичен кмет. Но това изглежда твърде вероятно, щом отсега се знае, че за кампанията му ще се грижи лично Жак Сегела, европейски експерт в областта на медийната реклама и РR. У нас обаче той не успя. Първата кампания на СДС, в която се появи картата с черепите, бе дирижирана от Сегела. Според медийни специалисти натрупаният опит със сигурност ще му е полезен при следващо участие в българска кампания. 
Ако надделеят привържениците на Гюрковски, НДСВ няма да подкрепи Софиянски. Това би означавало, че царят наистина се е дистанцирал от него. А ако се яви със собствена кандидатура в столицата, НДСВ определено ще добие вид на партия. Защото сегашният облик на движението загатва по-скоро за фон в политическия театър, отколкото за действащо лице. 

