Емисия: Вторник, 1 Февруари 2000
                    
                  Вътрешният министър Емануил Йорданов: Не задавайте въпроси, ако искате да открием убиеца на Луканов!
                  - Министър Йорданов, вярно ли е, че Русия ще екстрадира свой 
                  гражданин, заподозрян в убийството на Андрей Луканов?
                  - Миналата седмица ви казах нещо. Има въпроси, на които не 
                  трябва да се отговаря в интерес на работата. Това е оперативна 
                  разработка, всяко изнасяне на информация може да попречи на 
                  работата. Ако не ми вярвате на мен, понеже съм политическо 
                  лице, попитайте ген. Попов. (Посочва към главния секретар на 
                  МВР, който стои до него - б. р.)
                  - Но в медиите вече излезе конкретна информация за две версии 
                  и че шефът на отдел “Убийства” в полицията е заминал за Москва…
                  - Били излезли две версии, Ботьо Ботев бил заминал - очакваме 
                  развитие.
                  - Това означава ли, че потвърждавате?
                  - Това означава, че не коментирам информация по оперативни 
                  разработки. Моля ви, проявете разбиране. Ако искате делото да 
                  завърши успешно и ние да намерим убиеца, нека не изнасяме 
                  информация, която би попречила на колегите да работят.
                  - Но това вече е написано по вестниците…
                  - Не мога да спра журналистите да говорят или да пишат нещо, 
                  ще ме обвините, че ограничавам правилата на словото.
                  - Хората обаче вярват на това, което се пише. Ако тази 
                  информация не е вярна, опровергайте я?
                  - И аз вярвам на журналистите… (обръща се и си тръгва с 
                  усмивка - б. р.).
                  (Въпросите зададоха вчера журналисти от софийски медии)

                        Представителят в София на руското МВР: Питайте вашето МВР
                        “Вътрешните министерства на България и Русия имат 
                        споразумение за сътрудничество по всички криминални 
                        престъпления. Така е и в случая. Но двете министерства 
                        комуникират директно помежду си. Затова можете да искате 
                        отговор от вашето МВР, от хората, които работят по 
                        делото за убийството на Андрей Луканов”, заяви вчера за 
                        “Монитор” представителят в София на руското вътрешно 
                        министерство Юрий Ермолаев.
                        Той самият не знаел нищо конкретно нито пък имал такава 
                        информация . “Това е твърде специално”, каза Ермолаев.
