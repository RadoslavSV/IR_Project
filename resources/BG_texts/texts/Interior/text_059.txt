      Емисия: Събота, 5 Февруари 2000
                    
                  Що е БСП и има ли още почва у нас?
                  Първановата партия се влачи към 44-я си конгрес идейно 
                  обезоръжена, организационно разсипана, финансово фалирала, 
                  обградена от лукави и неверни коалиционни партньори
                  Паун Цонев
                  Напоследък, във връзка с намаляващата популярност на 
                  управляващата върхушка, все повече хора плахо обръщат поглед 
                  към лявото политическо пространство. И всеки път виждат едно 
                  голямо червено нищо. “На левия фронт - нищо ново”: това 
                  изречение спокойно би могло да изчерпи репортерските дописки 
                  за дейността на БСП. 
                  Първановата партия отива към своя 44-и конгрес в състояние на 
                  дълбока политическа кома. 
                  В идейно-програмно отношение нещата са парадоксални 
                  БСП се лепи като медуза за всичко, което й се изпречи - 
                  демократичен социализъм, социалдемокрация, либерализъм, НАТО, 
                  СЕАТО... Всъщност, за какво се бори в момента БСП - за 
                  социализъм, за капитализъм, за регулирана пазарна икономика, 
                  за “третия път” на Блеър, за реформи от китайски тип или за 
                  нещо друго? Това днес никой не знай. Нито членовете и 
                  симпатизантите й, нито нейният председател. Затова вече нито 
                  бедните, нито богатите, нито творческата, нито 
                  научно-техническата интелигенция могат да се идентифицират с 
                  нейната политика. Просто не виждат смисъл да се “хванат” за 
                  БСП. 

                        Дясната ръка на Първанов не знае какво прави лявата
                        Снимка: Архив "Монитор"

                  Тази идейна парализа обрича неизбежно социалистите на изолация 
                  от реалните проблеми на хората. Държавата е изпаднала в 
                  социално-икономическа агония, но за соцръководството сега 
                  най-важен е проблемът “НАТО”. Нерде Ямбол, нерде Брюксел. 
                  Подобна неадекватна политика обърква и деморализира и без това 
                  оредяващите й симпатизанти. Това най-ярко пролича на 
                  парламентарните и на местните избори. На първите БСП загуби 
                  повече от половината от електората си. На вторите нови 200 000 
                  души отказаха да гласуват за блудната столетница. Тези около 
                  700 000 последни мохикани, преизчислени като резултат в 
                  парламентарни избори, дават около 30-40 депутати. И това се 
                  разглежда като успех, на фона на 1994 г., когато ПГДЛ имаше 
                  125 души! 
                  Мизерията на “Позитано” 20 стигна дотам, да се определя като 
                  задоволителна загубата на Румен Овчаров от Софиянски с повече 
                  от 40 на сто. Там много бързо забравиха, че през 1991 г. Дончо 
                  Конакчиев загуби от Янчулев само с 2,5 на сто и в онези 
                  времена това бе прието като голяма трагедия! 
                  Не бива да се забравя, че в големите градове Варна, Бургас, 
                  Русе, Стара Загора спечелиха независими кметове, които имаха 
                  добрия шанс да се възползват от груби политически грешки на 
                  СДС. Във Варна, например, половината от гласувалите на втория 
                  тур за независимия Кирил Йорданов, бяха електорат на СДС. Но 
                  така ли ще бъде и на парламентарните избори? Всичко това е 
                  сигнал, че на тях резултатът за БСП вероятно чувствително ще 
                  спадне. 
                  БСП е в тежък финансов нокаут
                  Сега БСП няма пари. Не й дават. А и няма защо. Достатъчно е 
                  човек да види какво представлява сградата на партийната 
                  централа - нещо средно между бизнес-център, игрален клуб и 
                  кино-салон - за да се убеди, че инвестицията тук е обречена.
                  А столетницата помни къде-къде по-славни времена във финансов 
                  план. Само три години след своето създаване, през 1894 г., 
                  БРСДП създава своя производителна кооперация “Освобождение” с 
                  главен финансов мениджър Георги Кирков. През 1911 год. 
                  “Освобождение” има 17 фабрики, 347 работилници, печатници в 
                  София, Пловдив, Търново, Стара Загора с общ годишен оборот 
                  около 30 милиона златни лева. 
                  Същата година търновската печатница на партията печата дори 
                  органа на управляващата тогава народняшка партия “Търновска 
                  зора”, произведенията на Яворов, символиста Теодор Траянов и 
                  др. Малко остава отраканият Георги Кирков да купи и параход, 
                  от чиято търговска дейност да се попълват партийните авоари. 
                  Вижда се, че пионерите на марксизма у нас дори и пари са 
                  умеели да правят като хората. Докато днешните им следовници са 
                  на път да уморят партията от глад, а обществото от скука.
                  В началото на миналия век тиражът на партийния орган 
                  “Работнически вестник” е 32 хил. бройки. Сто години по-късно 
                  тиражът на “Дума” е сведен наполовина...Спокойно може да се 
                  каже, че за пръв път от своята 109 годишна история БСП е на 
                  практика без свой партиен орган. Той се намира в същото 
                  разкрачено положение като партията - хем партиен орган, хем 
                  независим вестник, хем ляв трибун, хем пазарен субект... Нещо 
                  като нищо.
                  Финансовата политика на партията на Георги Кирков й помага да 
                  се чувства комфортно и материално осигурена дори в 
                  понататъшният й нелегален период. Днес свободно падащата в 
                  политическото пространство партия на Георги Първанов няма пари 
                  да изплаща редовно мизерните заплати на служителите в 
                  партийната централа, нито тока, парното и телефоните на 
                  партийната сграда. 
                  44 конгрес - апаратът решава всичко!
                  Стари партийни лъвове твърдят, че сега общинските съвети на 
                  партията се крепят единствено на това, че повечето от 
                  председателите им са безработни. Така да се каже, занимават се 
                  с партийна работа, колкото да не умрат от скука. А може би и 
                  от глад, след сините метли.
                  Що се отнася обаче до подготовката на 44-я партиен конгрес, 
                  който ще се проведе на именния ден на председателя по 
                  Гергьовден, всичко говори, че няма да има лабаво. Тук нещата 
                  били под пълен контрол, твърдят запознати с вътрешнопартийния 
                  живот. Манипулацията на партийните организации течала с пълна 
                  пара. Насрещният 44 конгрес на БСП щял да бъде най-апаратният 
                  от 14 конгрес насам. Може би това даде основание на лидера 
                  Първанов да заяви безапелационно в “Панорама”, че на практика 
                  конгреса ще бъде без опозиция. А и да има, тя най-вероятно 
                  няма да попадне в бъдещия ВПС, отсече той. В интерес на 
                  истината тук Първанов има право. Защото 
                  вътрешно-партийната опозиция е в насипно състояние
                  Тя е огледален образ на парламентарната опозиция на Костов - 
                  орел, рак и щука. На една страна “Открит форум” дава 
                  пресконференции, на друга “Марксистка алтернатива” на Минчо 
                  Минчев чепка “Въпросите на ленинизма” на Й.В. Сталин, на трета 
                  Стратега Лилов и Янаки Стоилов загадъчно мълчат, в Пловдив се 
                  е окопал Жан Виденов. Кандидатът за лидерския пост на 43 
                  конгрес Румен Овчаров най-неочаквано колаборира с 
                  Председателя, заявявайки, че ще работи в бъдеще в екип с него. 
                  Посветени твърдят, че Първанов си осигурил лоялността на 
                  бившият министър на Виденов като му обещал поста председател 
                  на софийската партийна организация, зам-председателския пост в 
                  партията и вицепремиерско място в една бъдеща управляваща 
                  коалиция. 
                  Коалиционната политика - грандиозен провал
                  През последните три години коалиционната политика на Първанов 
                  претърпя грандиозен провал. Това се случи защото тя бе 
                  изградена на две фундаментално погрешни тези.
                  Първата е, че БСП вече никога не трябвало да управлява сама. 
                  Подобна теза е дълбоко догматична. Това може да го каже някой 
                  оракул, но не и уважаващ себе си партиен водач. Заклинанията 
                  имат място в религията, но нямат стойност в политиката. Една 
                  партия ще управлява така, както и “предпише” нейният 
                  електорат, т.е. тя е длъжна да се подчини на резултатите от 
                  изборите. В съответствие с народния вот БСП може да управлява 
                  сама, може да влезе в най-различни коалиции, а може и вечно да 
                  си стои в опозиция. Както най-вероятно ще стане, ако партията 
                  продължи примерно да изпълнява Първановите постулати. 
                  Втората кардинално погрешна догма, е че в България е възможно 
                  обединена социалдемократическа левица да вземе в близко време 
                  властта. Обединена социалдемократическа левица може да дойде 
                  на власт само на основата на силна средна класа, каквато у нас 
                  просто липсва. Социологическо изследване от май м.г. на “Сова” 
                  5 сочи, че едва 20 на сто от българите смятат, че в лявото 
                  пространство може да се създаде силна социалдемокрация. Съвсем 
                  естествено - по европейските стандарти поне 90 на сто от 
                  българите са бедни. Те са потенциален електорат на 
                  комунистически, националистически и други радикални партии, но 
                  не и на социалдемократически формации и коалиции. Още 
                  Джавахарлал Неру бе прозрял, че там където народът гладува, не 
                  си струва да се говори за свобода и демокрация. И за 
                  социалдемокрация, бихме добавили. 
                  Затова непрекъснато спадат изборните резултати, както на БСП, 
                  така и на Евролевицата. След като им липсва принципната 
                  основа, на която да се съюзят, на 
                  “левите лидери” не им остава нищо друго, освен да се надлъгват 

                  Ту в медиите, ту в живота. Томов се стреми да стане премиер с 
                  гласовете на червения електорат, когото той отдавна презря и 
                  напусна, залъгвайки Първанов, че в замяна ще му осигури 
                  европейска легитимация, каквато впрочем самият той няма като 
                  хората, наблюдавайки Социнтерна отблизо, но все пак отвън. Д-р 
                  Дертлиев седи между Томов, Първанов и Димитър Иванов като в 
                  небрано лозе и наблюдава тъжно как лявото обединение все не 
                  може да се състои. 
                  Коалиционното “взаимодействие” между БСП и Евролевицата стигна 
                  своя апогей по време на местните избори. Тогава хората на 
                  Томов подкрепиха БСП там, където тя и без тях щеше да спечели 
                  убедително, и гласуваха за Костов навсякъде, където нещата 
                  бяха на кантар. Сашотомовата пиеса “Коварство и любов” 
                  най-сетне отвори очите на соцлидера, което прави твърде 
                  съмнителна коалицията БСП-Евролевица за парламентарните 
                  избори. Това изглежда разбра и Томов, който в отчаянието си 
                  почна да предлага из медиите ексцентрични и съвършено 
                  несъстоятелни идеи относно лявото управление. 
                  Преди седмица, например, лансира последния хит - бъдещият 
                  министър-председател на обединената левица трябвало да бъде 
                  млад кмет технократ. Разбирай - Лъчезар Росенов, евролевият 
                  кмет на Добрич.
                  Проблемът “НАТО” ще разцепи конгреса и партията
                  Сред червения елит се говори, че неотдавна на маса, в момент 
                  на откровение, Първанов споделил, че е имал две срещи с 
                  Шрьодер, едната от които съвършено конфиденциална. На нея 
                  германският канцлер обещал подкрепа, включително и финансова, 
                  за усилено “социалдемократизиращата се” БСП. Условието било да 
                  се “изчисти” проблемът НАТО. Очевидно от там идват спешните 
                  мерки на Първанов за “натовизация” на партията, чрез отбрани 
                  функционери-мюрета, пуснати да сондират почвата. Блеър е 
                  балон, бъдещето на Европа е Шрьодер, обобщил ситуацията 
                  соцлидерът.
                  С ускорената натовизация на партията Първанов, от една страна, 
                  дава дълго чакания шанс от вътрешнопартийната опозиция да се 
                  обедини. Но в същото време “НАТО” неизбежно ще се превърне в 
                  дълбока разделителна линия на конгреса и партията. Може би 
                  точно на това разчитат външните съветници на соцлидера. Които 
                  печелят при всички обстоятелства. Ако се разцепи БСП - добре. 
                  Ако демократичният централизъм я застави да приеме НАТО и 
                  стане управляема - още по-добре.
