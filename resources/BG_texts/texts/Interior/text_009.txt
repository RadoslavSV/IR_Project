ЗАМЕСТНИЦИТЕ НА НИКОЛАЙ ВАСИЛЕВ СИ ЗАПАЗВАТ ПО ДВЕ ДРУЖЕСТВА 

ЕКИП НА В. ПАРИ  

ОТ Министерството на финансите съобщили, че министър Милен Велчев участва в бордовете на пет дружества - на Свободна безмитна зона АД-Видин, Свободна безмитна зона АД-Русе, Свободна безмитна зона АД-Свиленград, Информационно обслужване и Форум Принт ЕООД. Той е единственият министър, който участва в бордове, останалите нямат право, съобщи правителственият говорител Димитър Цонев. Според него министърът на финансите имал по-особени функции. 
Почти всички министри изпълниха препоръката на парламентарната група на НДСВ зам.-министрите и членовете на политическия кабинет да не участват в повече от два борда и в управителните тела на дружествата да не влизат случайни хора. В Министерството на икономиката четирима висши чиновници ще продължат да участват в по два борда. Това е изключение и е свързано с приватизацията на Булгартабак холдинг, поясниха хората на Николай Василев. Зам.-министърът на икономиката Милен Керемедчиев участва в СД на РВД и в Благоевград-БТ. Колегата му Калоян Нинов членува в Кинтекс и в Булгартабак холдинг. Шефката на политическия кабинет Биляна Дякова остава в бордовете на пловдивските дружества "Юрий Гагарин"-БТ и в Международния панаир. Парламентарният секретар Мария Дивизиева е член на бордовете на Благоевград-БТ и на Ел Би Булгарикум. Зам.-министърът на икономиката Димитър Хаджиниколов остава само в борда на Насърчителна банка, след като напусна борда на Интерпред. Колегата му Никола Янков участва в ЛУКойл-Нефтохим, а София Касидова - в НЕК. Икономическото ведомство изисква държавните представители в управленските органи да са с висше юридическо или икономическо образование за търговски дружества с всякакъв предмет на дейност. Останалите - само в дружества със сходни на тяхното образование дейности. 
Само служители с магистърска или бакалавърска степен на образование ще имат право да представляват държавата в търговските дружества на Министерството на транспорта и съобщенията. Изискванията към членовете на бордовете са одобрени от транспортния министър Пламен Петров, който пръв ги огласи. Предимство при определяне на новите кандидати за бордове ще са опитът, квалификацията и степента на владеене на чужди езици. Членовете на политическия кабинет на министъра и експерти в министерството ще са в бордовете на структуроопределящи компании като БТК, БМФ и РВД. 
Зам.-министърът на транспорта Златолина Мукова е в борда на РВД и БДЖ. Колегите й Красимира Мартинова и Милчо Миланов са съответно в бордовете на БДЖ и на Летище София. 
Първата смяна в транспортното министерство стана в борда на Пристанище Варна, от който бе изваден парламентарният секретар на МТС Делян Пеевски заради незавършено висше образование. Завеждащият Главна дирекция Главна въздухоплавателна администрация Иван Бачев замени в съвета на директорите на Летище Бургас главния секретар на министерството Красимир Стоянов. Пламен Петров смени в борда на Балкан Ер Тур директора на Агенцията за икономически анализи и прогнози Цветан Манчев с Рени Янакиева. Транскомплект, който е в процедура на приватизация, също осъмна с нов член на съвета на директорите - Искра Бонева, която смени Ивайло Ненов. 
От Министерството на енергетиката съобщиха, че министърът Милко Ковачев е член на надзорния съвет на минна компания Марица-изток. Заместниците му Ангел Минев и Илко Йоцев са в по един борд. Минев е председател на съвета на директорите на НЕК ЕАД, а Илко Йоцев е член на СД на Булгаргаз. Шефът на политическия кабинет на енергийното ведомство Костадин Сирлещов е член на борда на ЕРП-Горна Оряховица. 
Почти са готови изискванията към хората, които ще участват в държавните дружества в системата на МРРБ, съобщиха от ведомдството. Подалият оставка преди седмица Георги Георгиев е председател на борда на Техноекспортстрой. Бившият зам.-министър Иван Саев е председател на борда на ВиК-Бургас. Единственият останал от екипа на Паскалев зам.-министър Хасан Хасан е председател на Контролния съвет в ДП Строителство и възстановяване. 
 

