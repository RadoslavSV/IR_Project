Емисия: Понеделник, 7 Февруари 2000
                    
                  Шефът на правната комисия в парламента Светослав Лучников: 
                  Законът за публичния регистър е една глупост
                  В комисията се измъчваме с тези текстове, които няма да дадат 
                  абсолютно никакъв ефект, твърди депутатът от СДС
                  - Г-н Лучников, правната комисия обсъжда въпроса за публичния 
                  регистър. Там трябва да бъдат поставени две граници - за 
                  длъжностите, за които ще се отнасят изискванията за вписване в 
                  този регистър, и за имуществата и нещата, които ще се 
                  отбелязват срещу тях. При длъжностите къде ще мине границата?
                  - Вижте сега, аз понеже винаги обичам да бъде откровен, когато 
                  говоря с обществеността, за мене този закон е една глупост и 
                  една популистка демагогия, на която много съжалявам, че се 
                  поддаде и уважаваната от мен моя приятелка Екатерина 
                  Михайлова. Защото вижте, всеки български гражданин е длъжен да 
                  декларира своето имущество, за да бъде обложено с данък. Той 
                  също така всяка година е длъжен да декларира своите доходи. Е, 
                  как си въобразявате вие сега един човек, който е декларирал 
                  своето имущество и своите доходи, след това, когато се 
                  провежда това вписване в публичния регистър, да впише нещо 
                  друго. Такова нещо не може да се случи изобщо. Така че който 
                  се интересува от имуществото и доходите на известен кръг 
                  обществени деятели или заемащи обществени служби, може да го 
                  направи спокойно и без да се подават специални декларации.
                  - Е да, но господин Лучников, в данъчната служба никой няма да 
                  ми даде данните за вас, защото пазят тайна.
                  - Вижте, това е съвсем друг въпрос, това е съвсем друг въпрос. 
                  Може да се каже, да кажем, че данъчните служби са длъжни да 
                  дават данни на някой си, на определен кръг хора за доходите и 
                  имуществото на обществени...
                  - Това, което предлагате, е много просто, трябва да се 
                  признае, има логика в него.
                  - Разбира се. Вижте, ние сега в правната комисия просто се 
                  измъчваме с този обобщен законопроект. Още от самото начало се 
                  сблъскваме с непреодолими трудности. Първо, кои лица да дават 
                  декларация, нали, които се регистрират в публичния регистър...
                  - Там какъв е проблемът, кои са спорните моменти?
                  - Спори се по това - само действащите министри или и министри 
                  от минали кабинети, и ако и от минали кабинети, докога. Защото 
                  е много лесно сега един министър да бъде освободен и като бъде 
                  освободен, ще бъде освободен и от задължението му да подава 
                  декларация за имуществото си, нали.
                  - А имате ли проблеми и със самите длъжности, примерно, че и 
                  магистратите бяха вкарани...
                  - Вижте сега, именно напоследък, на последното заседание на 
                  комисията се прибави и се прие да подават такива декларации и 
                  магистратите, тоест всички съдии, прокурори и следователи. 
                  Ами, те са към 3-4 хиляди души, докъде стигаме.
                  - Добре, а има и друга идея - освен доходи, висшите служители 
                  да декларират и разходи, които надхвърлят 5000 лева. На това 
                  как гледате, това няма как да бъде хванато по декларации?
                  - То няма да бъде хванато от декларация, но аз, ако не съм 
                  декларирал дохода, с който съм направил тези разходи, откъде 
                  ще ги направя тези разходи. Това е въобще невъзможно да се 
                  лови, няма критерии, ние много умувахме по този въпрос. Няма 
                  критерии какви разходи и къде разходи... После, дали аз съм 
                  направил разхода, представете си, че не съм направил аз 
                  разхода, а някой друг е направил разхода за моя сметка. Тук 
                  вестник "Сега" профанира едно мое изказване и го направи 
                  съвсем обраното на това, което аз исках да кажа. Аз казах - 
                  ами, ако някоя дама иска да прекара с мен две седмици на 
                  Бахамските острови и ми плати пътя, за да общува там, разбира 
                  се, на моята възраст само духовно, и ми плати този разход, 
                  този мой разход ли е или не е мой разход. А то обикновено така 
                  става, някой друг плаща тези разходи, а не самото лице, което 
                  привидно ги извършва. Изобщо, от абсурд на абсурд се върви с 
                  този законопроект, но най-важното е, че той няма да даде 
                  абсолютно никакъв ефект.
