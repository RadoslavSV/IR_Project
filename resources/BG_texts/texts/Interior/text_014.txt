КАНДИДАТИТЕ ЩЕ СА ЗАЛОЖНИЦИ НА СОБСТВЕНИТЕ СИ АМБИЦИИ 

ЕВЕЛИНА ГЕЧЕВА  

ИЗБОРИТЕ за местна власт наесен ще бъдат основното политическо събитие за годината. Разбира се, ако не бъдат изпреварени от предсрочни парламентарни. Но такива са малко вероятни. Част от ръководството на левицата действително ги желае. Но явно не дотолкова, че да намери достатъчно съмишленици и да ги организира. Поне засега. Друга част пък смята, че подобни действия биха били твърде неуместни предвид крехкото рейтингово здраве на управляващ по време на криза - който и да е той. И че е по-добре друг, а не червената коалиция да поразчисти бакиите. 
Преразпределението на местната власт е нещо, към което апетитите на различните партии тепърва ще се пробуждат. Оказа се, че не пребиваването в парламента, дори не толкова участието в изпълнителната власт крепят една политическа сила. Те по-скоро популяризират нейните лица. Ако не може да разчита на сериозни местни структури, която и да е партията се разболява от всякакви недоимъци. Първо, разбира се, на електорат, който не вирее толкова по жълтите павета, колкото - уви - в провинцията. После идва недоимъкът на кадри. Някои се отказват поради нежелание да се забъркват в трудно и зле платено дело като политиката. Други пък не се чувстват достатъчно оценени. Факт е - не е ли спечелено едно кметско място, интересът към политиканстване в съответния град спада. Разбира се, не става дума за градове като Пловдив и местна синя организация като тамошната. Те са достойни да бъдат обект на самостоятелно политологическо изследване. 
Червената карта на България, гордостта на две поколения позитановци, е в историята. Но синя пък не е имало. И май дори надеждата за нея е също история. При появата на царя на политическата сцена нещата в известен смисъл се объркаха. Може би това е задължително, за да се оправят. 
Кметовете бяха по съвсем законов път обуздани и обрамчени от новата власт. Със смяната на областни управители се постигна най-вече удовлетворение на шефски мераци у зетьове, братовчеди и по-далечни роднини. А на някои места бяха разрушени взаимодействия, градени с години. Но кой го интересува. 
 
