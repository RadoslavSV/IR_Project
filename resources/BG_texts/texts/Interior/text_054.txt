ОЩЕ ПОНЕ 17 ДЕПУТАТИ СА В НИСЪК СТАРТ ДА НАПУСНАТ МНОЗИНСТВОТО 

МАРИАНА КИРОВА  

ПРЕМИЕРЪТ цар може да бъде спокоен. Засега. Тези, които напуснаха ПГ на НДСВ и направиха новата парламентарна група НИЕ, заявиха, че ще бъдат конструктивна опозиция. Т. е. ще клатят властта, но няма да я свалят. Нещо повече - те застават зад програмата, обявена от Симеон Сакскобургготски, и заявяват, че това били исканията на всеки нормален българин. Те стигнаха обаче и по-далеч - непривлекли повече свои колеги в новата група, а излезли само 6 души, за да не дестабилизират властта. Отделянето на повече хора ще постави на изпитание политическия живот в страната, заяви Пламен Кенаров. И допълни, че те искали стабилността на българския парламент. Ето това било национално отговорна постъпка. 
И сигурно са прави - ами ако всички, които са вътрешна опозиция, напуснат групата, то ще останат само един Панайотов и група "панайотки" - колкото за една парламентарна група. И тогава какво става с властта, сиреч с всички тях като част от нея? Ами отиват си по родните места: мъжете - в родните фирми, а дамите парламентаристки - в празните частни кантори и по училищата да учат децата коя на каквото може. Затова те искат да бъдат "коректив, а не деструктивна сила". 
Само че и други искат същото, при това отдавна. Най-малко 17 души от ПГ на НДСВ са готови по различни съображения и с различни мотиви да напуснат групата, преброиха наблюдатели на парламентарните рокади. Димитър Ламбовски отдавна обяви, че не е съгласен с водената икономическа политика. И че застава зад НДСВ, но 
 
НЕ ТОВА НДСВ И НЕ В ТОЗИ МУ ВИД 
Старозагорските депутати Петя Божикова и Христо Механдов също имат подобни критики. Емил Кошлуков, Мирослав Севлиевски и Борислав Цеков пък направиха неформална фракция на нововремците в Новото време. И те не са съгласни с политиката, водена от първия заместник на Симеон - Пламен Панайотов. И също като колегите си смятат, че програмата на премиера е добра, само дето не се изпълнява. 
Недоволните в ПГ на НДСВ са много и вече на практика са обособени в групи по интереси. Само чакат катализатора. Никога не се знае кой ще е той и точно кога. Но се знае, че в края на тази седмица в България се завръща Стоян Ганев. Много може да са предполагаемите му ходове, още повече че неговата бивша съпартийка от някогашното ОХДЦ Елка Анастасова е извън новата група и не се знае бъдещият му ход. Едно обаче е факт - че Ганев е в традиционно добри отношения с ДПС. И той, и движението имат 
 
ЕДНИ И СЪЩИ КРИТИКИ КЪМ ЕДИН И СЪЩИ МИНИСТЪР 
- Николай Василев. И ако премиерът не предприеме конкретни действия, ще последват още изненади. 
Изобщо не е ясно какво би се случило при всяко гласуване. Например при това на медийния закон. Против се обявиха Явор Милушев и Иван Павлов, плюс групата на Кошлуков. Логичен е въпросът вече има ли мнозинство, на което може да се разчита при прокарването на даден закон. Защото вътре в ПГ на НДСВ не може да се стигне до общо решение. Т. е. мнозинството бламира само себе си по въпросите на управлението, но не и по въпроса за самата власт на този етап. 
Някои неща на пръв поглед звучат неразбираемо и абсурдно, но в променената политическа конфигурация се оказват верни. Не ние сме функция на лидера /Симеон Сакскобургготски/, а 
 
ЛИДЕРЪТ Е ФУНКЦИЯ НА НАС 
заявява Никола Николов. Да, вече самият премиер се превърна в тяхна функция и те може да го крепят до края на мандата. Но може и да е до по-рано. Ако са мотивирани за това. 
Не е тайна, че не са малко депутатите, зад които стоят различни неполитически фактори. И ако те не са удовлетворени, ще потърсят механизмите за смяна на властта. Както впрочем е било през последните 12 години. Но преди това ще опитат всички други механизми на натиск. Което и вероятно се случва. Класически пример за това в 39-ото народно събрание е фината и деликатна Стела Банкова, която не може да разбере защо така се случва в голямата политика. 
Дали е възможно да бъдат удовлетворени всички интереси и 
 
КАК СЕ БАЛАНСИРА 
между тях, знаят малцина, които са били най-отгоре на върха - Беров, Виденов, Костов, а сега и Сакскобургготски. Предходниците му не успяха в тази сложна игра. Ако потомъкът на Кобургите изпусне контрола, падането му надолу е неминуемо. Още повече че международната обстановка е твърде сложна и подкрепата му от Европа не е гарантирана, както беше при Костов, който изкара мандата си въпреки многобройните, в някои случаи дори пошли вътрешни провокации. 
Мнозинството е застрашено и съвсем не е вярно твърдението на Панайотов, че то е стабилно. Вярва ли някой и на Герджиков, че ще затегне дисциплината. Как и с какъв механизъм? Премиерът трябва сам да разсече възела на недоволството, защото не на безименните му депутати, а само на него бе делегирано от народа правото да управлява. Има много начини да запази мандата и един от тях е по стария комунистически принцип - всекиму според възможностите, на всекиго - според потребностите. 
 
ПОТРЕБНОСТИТЕ 
 
Никола Николов твърди, че му било предложено да оглави строителното министерство. Той обаче си бил направил самоотвод. Николов не уточнява, че предложението не е било от ПГ на НДСВ, а на форум на Оборище. Известно е, че досега хората на Тошо Пейков нямат нито едно прието предложение. 
На Пламен Кенаров му предлагали да стане или зам.-министър на здравеопазването, или шеф на здравноосигурителната каса. Той отхвърлил предложенията и дори се обидил, защото бил депутат. А всъщност се надяваше да стане министър при формирането на кабинета. 
Мария Гигова получила предложение да оглави комисията за младежта и спорта. Офертата била на "четири очи" с Огнян Герджиков. Тя я отхвърлила с аргумента, че не иска да се конфронтира със сегашния председател Александър Праматарски. Гигова беше спрягана за министър на спорта. 
На Марианна Асенова пък й предлагали да става посланик. Толкова малко ли, попита риторично тя! 
