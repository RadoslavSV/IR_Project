ТРИМА души са обявили, че ще издигнат кандидатурите си за кмет на Варна в местните избори тази година. Настоящият градоначалник Кирил Йорданов заяви мераци за втори мандат по време на отчета за свършеното през годината. Според него работата на екипа на общината до момента сама гради имиджа му за бъдещата надпревара. Няма да ме видите в предизборна кампания, докато тя не бъде официално обявена, заяви Кирил Йорданов при обявяването на намеренията си за следващ мандат. Той ще се яви на изборите като независим - както спечели и на предните избори. Тогава той бе подкрепен от левицата, но обра и наказателния вот на варненци срещу Добрин Митев. 
Постоянен кандидат за кметското място е бившата председателка на партията на зелените във Варна Веселина Савова. Тя е общински съветник в трите местни парламента след 1989 г. За изборите също е предпочела формулата на независим кандидат, но сама определя себе си в дясното пространство. Като независима ще се бори и за 4-о участие в общинския съвет. Тя веднага нарочи за основен опонент Кирил Йорданов, като обяви, че той си позволява пренебрежително отношение към институциите в града и към градоустройствения план на Варна. 
Третата кандидатура бе обявена по скандален начин, макар да бе очаквана. Кандидат-кметът Веселин Данов я пласира, докато разказваше как висши магистрати и дипломати са му предлагали 150 000 долара, за да агитира баща си - шефа на Конституционния съд Христо Данов, да поиска оставката на главния прокурор Филчев. Преди това обаче Данов ще създаде през януари своя партия, която най-вероятно ще се нарича Партия на справедливостта Демократи. Тя щяла да бъде отворена за социално слаби, цигани, бизнесмени, доносници и всички, които работят за Варна. Ако спечели надпреварата, ще бъде направена общинска фондация от широк кръг фирми, които срещу данъчни преференции ще дават лепта за социалните нужди на града. Данов ще предложи и отделна листа за общински съветници. 
Най-мълчаливи засега са парламентарно представените партийни централи. Ще подкрепим най-вероятно две кандидатури на изборите, но тепърва ще решаваме кои, обявиха червените лидери във Варна. Не е изключено единият от подкрепените да е и Кирил Йорданов, макар на този етап да не се цитират имена. Управляващата НДСВ ще започне да набира и отсява кандидатури през януари - както за кмет, така и за съветници. В края на февруари ще заработи и областен предизборен щаб, а към април ще се създаде и координация на общинско ниво. До края на март ще са ясни одобрените на местно ниво, които ще бъдат препитвани през април на национално ниво. Едва след това ще има официално оповестяване на имена. Публичният старт на кампанията ще е най-вероятно през май. 
Не изключвам общ десен кандидат за местните избори, заяви изненадващо областният лидер на СДС Янко Станев. В това число влиза включително и местната организация на партия Радикали например, стига да дойде ново, разумно ръководство, коментира още той. Като най-голям плюс за предстоящата надпревара СДС определи слагането на края на вътрешните борби между варненските сини лидери. СДС ще е отворен към всички десни, десноцентристки и народни партии и движения, коментира още той. 
Не е ясно дали ДПС ще издигне кандидатури за кмет или съветници. Традиционно силата на движението във Варна клони към нула. ДПС обикновено издига кандидати в малките общини от региона. 

