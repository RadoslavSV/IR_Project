ОЩЕ НИКОЙ ПОЛИТИК НЕ СМЕЕ ДА КАЖЕ ТОВА, КОЕТО СЕ ГОТВИ - ЦЕНТРАЛИЗАЦИЯ 

СИРМА НОЕВА  
 
КОГАТО се разбъркат слоевете на интересите, в обществото се възцарява усещането, че нещо става, неясно какво. Политиците се привеждат, за да не бъдат забелязвани, а жертвите на интригите са принудени да се обясняват като самотни стожери на демокрацията. Политическата практика показва, че при такива ситуации се търси кой да бъде бушонът, за да не изгори властта. В такива мътни води винаги се намира и някой, който да направи добрия улов и да постигне собствените си цели. Така е и сега - нещо става в държавата, някои го наричат междуинституционална война. Но когато в основата на конфликта се поставят специалните служби, започва да намирисва на криза на държавността и на опит подземният свят да овладее лостовете за обществено манипулиране. 
Преходът между старата и новата година бе белязан от скандални и нелицеприятни събития в държавата - подслушване на министър от действащия кабинет, убийство на висш прокурор и съмнително самоубийство на бивша барета. В някои от тях за съжаление бе намесено и вътрешното министерство. От името на убития Николай Колев след смъртта му бяха хвърлени в общественото пространство тежки, стигащи до абсурдност обвинения срещу главния прокурор на България - за връзки и зависимост от мафиотски кръгове, за съпричастност към убийството, за списъци на негови врагове, които трябвало да бъдат физически унищожени. Тиражирани бяха разнопосочни версии отново от името на убития прокурор - за заговор за отвличане на мафиота Сретан Йосич, за убийството на ямболска адвокатка, за изнудвания. В цялата тази плетеница от слухове, непотвърдени факти и преплетени интереси започна да прозира съмнението за добре структуриран сценарий на хора от различни нива на обществото, чрез който да се предизвика необходимост от концентрация на правомощия в ръцете на определен кръг властимащи. 
Въпреки заканите на главния секретар на МВР генерал Бойко Борисов и уверенията на МВР шефа Георги Петканов, че "поверената им къщичка" ще бъде изчистена, тя като че ли изглежда все по-разбъркана. В подопечното им ведомство интриги винаги е имало, още от самото начало на управлението на НДСВ, а и преди това - най-вече по времето на Костов, но напоследък нещата като че ли са извън контрол. И все по-наложителен става отговорът - дали те са само резултат от неразбориите и така отричаната война между съдебната и изпълнителната власт, или се коренят в самата структура на МВР? 
 
КАК ЗАПОЧНА ВСИЧКО 
Разкритието за разработката на Националната служба Сигурност /НСС/ "Гном" срещу бившия шеф на службата - генерал Атанас Атанасов, в която са подслушвани и лидери на опозицията, висши магистрати и журналисти, надмина границите и на най-богатото въображение. Скандалът сякаш измести повода, заради който се появи на бял свят. "Гном" бе оповестен на 19 декември м. г. от синия депутат Йордан Бакалов, който неизвестно как и от кого е получил в пощенската си кутия секретните материали от разговори на генерал Атанасов с политици, висши магистрати и журналисти. След политиците от СДС депутати от БСП също се видяха сред подслушваните. И накрая, за да бъде абсурдът пълен, се разбра, че и самият Бойко Борисов е подслушван! 
По-късно стана ясно, че е имало и още една разработка - на съпругата на ген. Атанасов - Анелия Атанасова. Освен личният й GSМ подслушван е бил и служебният телефон, използван от Американската агенция за международно развитие /USIАD/, работила по програмата "Инициатива местно самоуправление" не само с депутати, но и с държавната администрация. Така се оказа, че в записите от СРС може би фигурират и разговори по тази програма на бившия вицепремиер Костадин Паскалев. Завършекът /поне засега/ беше поставен от главния секретар на МВР, който сам разкри, че "Гном" е "прихванал" и негови разговори с Атанасов, в които двамата са си говорили срещу министъра и негов заместник. 
 
ПОРЪЧКОВОТО УБИЙСТВО 
Абсурдно изглежда най-дръзкото поръчково убийство след това на Андрей Луканов - на прокурора от Върховната административна прокуратура Николай Колев. Разбира се, за него също има доста лансирани версии, най-скандалната от които е тази на Едвин Сугарев. В нея освен с убийството на Колев главният прокурор Филчев и бившата барета Алексей Петров се свързват и с мистериозен заговор със сръбската мафия, която срещу 3 млн. USD искала да отърве заловения у нас международен убиец Сретан Йосич от екстрадиция в Холандия. Прокурорът Колев бил разровил много около тази история и поделените пари и бил премахнат от Петров. Всичко завърши с шест куршума в тялото на прокурора в навечерието на Нова година. 
 
РЕАКЦИИТЕ 
След убийството и подслушванията реакциите и обвиненията придобиха лавинообразен характер. От една страна, твърди се, че МВР е нарушило и най-елементарните правила на държавността при организираното мащабно подслушване на лица, възприемани като заплаха за главния прокурор и противници на вътрешния министър Петканов. От друга страна, лансира се идеята, че Атанасов и хората от кръга анти-Филчев сами са скроили целия сценарий като част от план на дясната опозиция за сваляне на управляващите. Тази теза бе изразена не от кой да е, а от бившия вътрешен министър от кабинета Костов Богомил Бонев. 
И двете страни развиват своите тези с непрестанно увеличаващ се поток от данни, цитати, примери и препратки. Лавината на версиите е на път напълно да измести от общественото внимание основния въпрос: каква е причината за всичко това и какво ще следва оттук нататък? Дебатът в момента е фокусиран върху все по-разширяващия се обсег от публични личности, чиито разговори са записани по време на разработката "Гном". Така от полезрението съвсем изчезна скандалният факт защо МВР е започнало тази разработка и поради каква причина е използвало специални разузнавателни средства /СРС/ срещу бившия директор на НСС ген. Атанас Атанасов. Нещо, което може би е и главната цел на целия срамен цирк, който се разиграва пред обществото. Защото специалните средства, които по закон се използват за разкриването на тежки престъпления, са задействани срещу Атанасов не заради дребно провинение, а по подозрение в шпионаж в полза на чужда държава - деяние, считано навсякъде по света като най-тежкото държавно престъпление. Само че въпросът, на който никой няма отговор, е докъде се простират все пак националните тайни на държавата. 
 
НАШИТЕ СА ЧИСТИ, КАЗАХА НАШИТЕ 
Другият въпрос е свързан с техническата процедура, но също е не по-малко важен. И той е доколко вътрешното министерство е спазило закона за придобиването, съхранението, употребата и унищожаването на информация, получена чрез специалните разузнавателни средства? Изводите от прокурорската проверка по случая, разпоредена от главсека на МВР и извършена скоростно навръх Коледа, са категорични - няма данни за престъпления от длъжностни лица по случая "Гном". 
"Нашите са чисти", казаха "нашите". Така МВР се самооневини чрез прокуратурата въпреки стряскащо големия, мащабен кръг от хора, чиито разговори са били подслушвани. И въпреки лекотата, с която Софийският градски съд е дал "зелена светлина" за подслушването на генерала. Ведомството, извършило подслушването, бе проверено от институцията, изискала материалите по разработката още преди тя да стане публично известна. 
Тази проверка и оневиняване обаче не можа да скрие някои тревожни факти. Преди всичко това, че няма изграден надежден механизъм за парламентарен контрол върху дейността на спецслужбите, който да се задейства в кризисен момент като този. А и анонсите на членовете й от управляващото мнозинство, че априори МВР е невинно, и от синята опозиция, че априори МВР е виновно, ни убеждават в крайната вече необходимост от създаването на такъв механизъм. 
Но във всеобщия институционален хаос, свързан със службите, виси и един друг въпрос, който в политическите среди се обсъжда от времето на управлението на Костов. И той е как тези служби да бъдат най-после централизирани заради правомерното използване и съхраняване на получаваната в тях информация. Твърде възможно е това да бъде направено чрез новия закон за МВР, който се очаква да бъде приет към средата на тази година, т. е. след няколко месеца. И логично следва въпросът дали с цялата сегашна шумотевица не се "подгрява" обстановката така, че когато бъде предложено всички специални служби заедно с разузнаването да влязат под една шапка, да са налице признати от обществото аргументи. 
 

