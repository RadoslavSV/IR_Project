Емисия: Четвъртък, 6 Януари 2000
                    
                  Елцин крил от близките си, че се готви за оставката
                  Русия гласува за президент на 26 март, Примаков се колебае
                  дали да се кандидатира
                  Борис Николаевич създава фондация с библиотека и архив
                  Борис Елцин скрил от семейството си, че се готви да подаде 
                  предсрочно оставка и казал на близките си едва на 31 декември, 
                  часове преди да я обяви официално.
                  Това разкри вчера малката дъщеря на първия президент на Русия 
                  Татяна Дяченко в интервю за в. “Комерсант”. “Татко не каза 
                  нищо на семейството си. Когато рано на 31 декември в къщи той 
                  ни каза, че ще подаде оставка, мама дори не схвана, че той 
                  подава оставка в същия ден”, заяви Дяченко. 

                        Путин (вдясно) се срещна вчера с всички нови депутати, 
                        сред които Генадий Зюганов, с когото се ръкува, Евгений 
                        Примаков (вдясно от Зюганов), Сергей Шойгу (вляво от 
                        Зюганов). 
                        Снимка АП

                  Много експерти се съмняват, че Дяченко не е била в течение на 
                  плановете за предсрочна оставка на Елцин. Те обаче допускат, 
                  че наистина Борис Николаевич сам е определил деня. Според 
                  информирани източници, цитирани вчера от в. “Сегодня”, 
                  президентското обкръжение в Кремъл е било решено Елцин да 
                  подаде оставка след парламентарните избори на 19 декември, 
                  когато пропрезидентският блок “Единство” спечели достатъчно 
                  много гласове в Държавната дума. Според вестника Елцин просто 
                  бил помолен да помисли за децата и внуците си и това го 
                  убедило. “Не е изключено, че за непрезидентското си бъдеще 
                  Елцин е бил заставен да помисли и след обвиненията в корупция 
                  срещу Хелмут Кол”, твърди “Сегодня”.
                  По-рано за готвената оставка знаел Владимир Путин, който дори 
                  се опитал да разубеди Елцин. В интервю за ОРТ и.д. президентът 
                  заяви, че Елцин го информирал десетина дни предварително. 
                  “Посетих го десетина дни преди Нова година, за да му докладвам 
                  за икономическите проблеми и Северен Кавказ. Скоро, след като 
                  бях започнал да говоря, разбрах, че Борис Николаевич мисли за 
                  нещо друго”, разказа Путин. “Той ме прекъсна и каза: ”Отдавна 
                  мисля над ситуацията в страната и смятам да подам оставка”, 
                  допълни Путин.
                  Путин призна, че Елцин му е дал рамо за предстоящата 
                  президентска кампания. Той не спомена нищо за обвиненията 
                  срещу Елцин в корупция, но призова първият президент да бъде 
                  уважаван. 
                  Елцин ще създаде своя фондация с библиотека и архив и ще 
                  пътува по света, съобщи Дяченко. Татяна, която напусна поста в 
                  Кремъл на президентски съветник по имиджа, заяви, че ще помага 
                  на баща си в делата на фондацията заедно с Владимир Шевченко, 
                  който беше шеф на протокола на Елцин, и Валерий Семьонченко, 
                  който беше заместник-ръководител на президентската канцелария. 

                  Елцин "отдавна говори, че ще пътува по света. Искаме да отидем 
                  в Англия, Франция. Той всъщност нищо не е видял. Това е 
                  нормално, какво би могъл да види от прозореца на колата?", 
                  каза Татяна. Междувременно Елцин замина вчера за Витлеем в 
                  първото си задгранично пътуване като бивш президент. В Израел 
                  той ще празнува православната Коледа.

                        Избори
                        Предсрочни президентски избори в Русия ще има на 26 
                        март, реши само с един глас против вчера Съветът на 
                        федерацията, горната камара на парламента. 
                        Кандидат-президентски амбиции вече са заявили Владимир 
                        Путин, Владимир Жириновски. Евгений Примаков, макар че 
                        веднъж обяви своята кандидатура, може да се откаже да 
                        участва в изборите, съобщиха вчера източници от 
                        обкръжението му, цитирани от Интерфакс. Според тях 
                        бившият премиер е разочарован от резултатите от 
                        парламентарните избори, както и е недоволен от разкола 
                        във водения от него блок “Отечество-Цяла Русия". В 
                        изборите обаче ще участва лидерът на "Яблоко" Григорий 
                        Явлински, който съобщи това вчера след среща с Путин. 
                        Време за пълноценна предизборна кампания има 
                        предостатъчно, смята председателят на ЦИК Александър 
                        Вешняков. Всеки кандидат до един месец и шест дни трябва 
                        да събере по 500 000 подписа в своя подкрепа. Освен това 
                        той ще разполага с около 20 дни за реклама по 
                        телевизията и 30 – за реклама в печата.
