ЧЕРВЕНИТЕ ЛЮБИТЕЛИ НА НЕСТАНДАРТНИ ПОЛИТИЧЕСКИ РЕШЕНИЯ СТАВАТ ВСЕ ПОВЕЧЕ 

ЕВЕЛИНА ГЕЧЕВА  


 
 
МНОГО повече като брой и като сила на въздействието нестандартни ходове направи левицата през последните седмици. Понякога едно такова действие може да обърка не само противниците, но и съюзника. За електората да не говорим. Хубавото е, че в един момент нещата се изясняват. Тогава се вижда, че замисълът е да се атакува царят. И понеже след Паскалев повече фигури не се рискуват, работи се с пешки. Това са обикновено някакви несериозни заплахи за мнозинството. Несериозни, но заплахи. Заплахи, но несериозни. 
 
Започна се с тезата за парламентарни избори преди местните. Доводите бяха разбираеми, аргументите - достатъчно силни. Но също толкова силна беше и съпротивата срещу тази идея. За нейното реализиране са необходими повече неща от народно недоволство и благоприятни социологически резултати. Например достатъчно желаещи да сменят настоящото управление. Очевидно такива не се намериха. И замисълът бе прибран при другите планове, чакащи по-добро време за реализация. Остава си обаче въпросът дали това време все пак няма да дойде преди есента на тази година. И ако се случат предсрочни парламентарни избори, те въобще да не са инспирирани от червените. 
Другите авангардни тези на левицата бяха свързани с Ирак. Действително посланието от Рибарица не бе съвсем прецизно артикулирано от повечето медии. Но дори буквалният му изговор бе достатъчен, за да събуди у другите политически сили някакво подозрение, че БСП не е вярна на себе си. Интересно защо повечето дeсностоящи все още смятат, че БСП трябва да пее възпоменателни химни за Варшавския договор, за да е правилна позицията й. 
Впоследствие Висшият съвет на партията зае официална позиция за Ирак. Тя пък бе разкритикувана за това, че се отличавала от тази в Рибарица. И БСП отново бе упрекната в грях към нея самата. 
Най-силният ход обаче бе поведението на лявата група в парламента при обсъждането на официалната държавна позиция за Ирак. Там червената коалиция показа стил и класа, недостъпни за все още усвояващите политическата лексика управленци. 
 
ДОСТОЙНСТВОТО НА ДЪРЖАВАТА БЕШЕ ЗАЩИТЕНО ЕДИНСТВЕНО ОТ ЛЕВИТЕ 
Не че това се отрази на крайния резултат, но някак по-стабилно стои парламент, в който някой се въздържа от безусловна подкрепа. И този някой не е един, а 48 депутати. Тук остава единствено въпросът дали БСП щеше да се държи така, ако беше на власт. Защото всички знаем колко е силен натискът отвън и колко важно е страната ни последователно да следва избрания път на евроатлантическа интеграция. 
Впрочем крайният резултат е повлиян. Не че позицията на държавата е коренно различна, но нюансът, че една политическа сила поставя условие за втора резолюция на СС на ООН, сигурно се забелязва от когото трябва. 
Последният пленум на БСП не мина и без екзотичен детайл. От Позитано 20 щели да режат мераците на свои хора, прекаляващи с апетита към местната власт. Това показа две неща. Първо, че петел пее в сградата, тоест да се знае, че се управлява твърдо. Второ, че левицата има кандидати за кметове повече, отколкото в цялата страна мераклийки за Мис България. И предварителният кастинг ще е суров. 
Ясно стана най-вече това, че битката ще е люта. Ако трябва, дори със своите. 
Изборът на нестандартни средства за атаката към царя не е случаен. Сакскобургготски е твърде ординерен човек, твърде консервативен политически, за да се стресне от класически политически атаки. 
 
НО КОГАТО НА ПРЕМИЕРА МУ БЪДЕ СЕРВИРАНО НЕЩО ПО-НЕСТАНДАРТНО, СИГУРНО СЕ СТРЯСКА 
Или поне със сигурност му обръща внимание повече, отколкото на ежедневните подмятания. 
След всички игриви червени послания сините продължиха да поддържат огъня, че БСП вреди на себе си и на България. Че говори като Вавилон на различни езици. От НДСВ пък доста по-сдържано, но категорично казаха, че не щат да им се дава акъл. ДПС засега не коментира БСП. Явно там нещата са на друга плоскост. 
Но така или иначе палавите политически идеи на БСП правят впечатление. Дори да са отричани и охулвани. Това зарежда с позитивна енергия самата партия. Дори да не е била точно това целта на занятието. 
Оригиналните идеи на левите политици очевидно целят да се поставят мнозинството и правителството в шах. Но ходовете, макар и неординерни, все пак трябва да са по правилата на играта. Това донякъде ограничава възможностите за действие. Но не и за по-невинни закачки. Като например лансирането на тезата за разцепващото се мнозинство - мечтата на някои леви депутати. 
НДСВ може и да гласува различно, но там няма чак такива глупаци. Не са сложени в парламента току-така. 
 
АКО НЯКОГА СЕ РОДИ НОВА ГРУПА, ТЯ НЯМА ДА Е РОЖБА НА СОБСТВЕНА ПОЛИТИЧЕСКА ВОЛЯ 
По-вероятно е да е в момент, удобен и за БСП, и за СДС, и за ДПС, разбира се. И съответно - избран от тях. 
Но докато дойде този момент, червените ще трябва да решат някои неща, свързани с актуалния им имидж. Не е толкова важно кога ще има избори и дали те ще са местни или парламентарни. Много по-важно е като какви ще се явят левите. Като коалиция За България, като Нова левица или по места всеки ще решава. Последното изглежда най-прагматично. Пък звучи авангардно - досущ по новата мода, мислена на Позитано 20. 
