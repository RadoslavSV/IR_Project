 Емисия: Петък , 7 Януари 2000
                   
                  Софиянски забрани протеста на търговците
                  СДС загуби още 1 милион гласа, казаха протестиращите 
                  продавачи. Данъчните ще трябва да ни обискират, за да видят 
                  оборота ни, жалваха се те
                  ТЕОДОРА БОЖКОВА
                  ДИЛЯНА ДИНЧЕВА
                  Повече от 500 души от Пловдив, София, Русе и Казанлък се 
                  събраха в центъра на София, за да се опънат срещу въвеждането 
                  на касови апарати по уличните сергии. Обаче митингът пред 
                  Министерския съвет беше забранен, защото уличните продавачи 
                  щели да нарушат обществения ред при освещаването на знамената 
                  в близката до “Дондуков” 1 ротонда “Св. Георги”. 
                  Прочитането на заповедта на кмета Софиянски, с която им се 
                  забранява протестът пред МС, влуди хората и те започнаха да 
                  крещят “Фашисти!”
                  “Всеки депутат - с касов апарат”, гласеше лозунг, издигнат 
                  вчера на митинга на уличните продавачи на пл. “Батенберг”.

                        Щандовете за плодове и зеленчуци на столичния пазар 
                        “Красно село” вчера приличаха на ковчези. Търговците ги 
                        покриха и отидоха на площада да стачкуват. Никой не 
                        пазеше стоката.

                  “Никога моето семейство няма да гласува повече за тях”, закле 
                  се вчера публично на пл. “Батенберг” Цвета Будинова от 
                  Пловдив. Тя продава на сергия на ул. “Младежка”, точно до 
                  “луксозния палат на областния управител Андон Андонов”, както 
                  тя се изрази.
                  “Искам публично да помоля Муравей да дойде там, той знае много 
                  добре кое е мястото и да продава един ден само. Ако направи 
                  повече от 30 лева оборот, аз веднага го водя при нотариус и му 
                  прехвърлям сергията”, закле се Будинова.
                  Тя е на 28 години, а вече има артрит, защото продава от 
                  няколко години на улицата в Пловдив. 
                  Нашите места са разработени с кръв и пот, а този закон е писан 
                  от чиновници, който стоят в топли кабинети с алуминиева 
                  дограма”, обясняваха разгорещени търговци.


                        Около 500 души протестираха вчера на площада в София. С 
                        наредбата на Муравей Радев дори продавачите на семки са 
                        задължени да имат касов апарат с фискална памет.
                        СНИМКИ: САВЕНА ЗЛЪЧКИН

                  “Къде е Костовица, да й дадем една сергия”, крещеше разярена 
                  продавачка. “Аз дете в тая държава няма да родя! В патриотизъм 
                  ли да го възпитам?”, обясняваше друга. “Така се ражда 
                  партизанското движение”, констатира сериозно мъж на средна 
                  възраст и извади плакат с надпис “Муравей Крадев - вън”. 
                  Искахме да сме 10 000, но лошото време и снега по пътищата ни 
                  спряха, каза Таквор Мераметчиян - председател на “Гилдията на 
                  уличните търговци” в Пловдив. Той обясни, че иска синдикатът 
                  да стане национален и че протестите им ще продължат “до дупка”.
                  “Защо политиците ни винаги
                  искат да изкопчат данъци от най-бедните
                  а милионерите и перачите на пари са безнаказани вече 10 
                  години, попита г-н Мераметчиян. Нека да гонят търговците на 
                  едно, които правят истинските печалби, да затегнат контрола на 
                  митниците, където се правят измамите, а те гонят нас, най 
                  мизерните, Андрешковците”, каза синдикалистът.


                        “Ако можеше да се забогатее от улична сергия, досега 
                        щяха да са ни взели хляба дебеловратите”, обясни тя.

                  Вестникопродавците работят при същите условия, но бяха 
                  освободени от задължението да имат касов апарат. Това е 
                  реверанс към четвъртата власт, която лесно може да свали всяко 
                  правителство, смята г-н Мераметчиян. Без касов апарат са и 
                  амбулантните търговци. И ние ще станем като циганите - ще 
                  ходим да продаваме нагоре-надолу, ще спрем да си плащаме 
                  данъците, наемите, тротоарното право, тока, парното, 
                  осигуровките и ще легнем на държавата, защото тя не ни дава да 
                  работим”, каза той.
                  Писали сме писма и до премиера Костов и до финансовия министър 
                  Муравей Радев, но отговор няма, казват от пловдивската гилдия 
                  на продавачите.
                  Данъчните ще трябва да правят обиски на продавачите по 
                  сергиите, защото там няма каси и хората си държат парите по 
                  джобовете, каза г-н Мераметчиян. 
                  Жена, която продава на Женския пазар, нарече сергиите “метални 
                  ковчези”.Тя пожела анонимност, защото “още утре ще бъде 
                  изхвърлена от пазара ако ме прочетат във вестника”. Като дам 
                  170 лева за този касов апарат - фалирам. А договора ми за 
                  масата е за 3 месеца, ами ако не го подновят, какво ще го 
                  правя този касов апарат? Ще го подаря на Муравей да си чука!” 
                  Тя обясни, че плаща 200 лева патент годишно за половин маса на 
                  Женския пазар.
                  “А знаете ли как ни искат по 1 милион лева спонсорство?”, пита 
                  жената. Идват и казват: “Ако искаш да стане спонсор - даваш 1 
                  милион за ремонт на пазара, ако не – чао!” Преди изборите 
                  идваха да събират от нас пари за кампанията на Софиянски, а 
                  сега - на ти касови апарати”, каза жената и се просълзи 
                  възмутена.
                  “СДС току-що загуби 1 милион гласа”
                  заяви възрастен пловдивчанин. Той се удиви, че дори и 
                  президентът, като видял митинга, се скрил от хората.
                  “Вече ги е страх от площад господа-другарите”, каза пък арх. 
                  Валентин Димитров. Аз не съм продавач, действащ архитект съм, 
                  но това е безобразие. Според мен трябва да се въведе нова 
                  форма на търговия, по-цивилизована. Да построят във всяка 
                  община търговски халета и там да се продават домати и вафли. 
                  Но на тези хора трябва да им се намери препитание”, обясни той.
                  “Нека те да си декларират доходите, а не ние мравките, 
                  мизерниците”, не сдържа нервите си софиянка. Кажете ми как 
                  кмета със заплата от 700 лева, с 3 деца и жена, която не 
                  работи, си строи палат на “Оборище”, учуди се тя.
                  На среща в кметството вчера сутринта шефовете на общинските 
                  пазари в София обяснили на зам.-кмета Венцислав Николов, че 
                  има противоречия между продавачите, които минават за 
                  производители и останалите търговци. Първите не са задължени 
                  да имат касови апарати и да издават бележки. Част от 
                  продавачите злоупотребяват като купуват стока от борсата, а 
                  след това се обявяват за производители. Цветарите също 
                  твърдят, че отглеждат растения, които е ясно, че не растат по 
                  тези географски ширини, обясни г-н Николов, финансовият 
                  заместник на Софиянски.
                  Шефовете на пазарите са е оплакали още, че ще претърпят много 
                  загуби като си отидат продавачите, но общината им е обещала 
                  субсидии от приватизационния си фонд. 
                  Блокираха и Кюстендил
                  За час и половина вчера сутринта около 300 дребни търговци 
                  блокираха достъпа до пазара на Кюстендил с жива верига. С 
                  писмо до РДВР и кмета търговците се заканиха на 6 и 7 януари 
                  за 2 часа да блокират и магистралата София - Гюешево на две 
                  места - при входните и изходните бензиностанции.
                  Около 30-40 търговци се опитаха по обед да застанат на пътя, 
                  но след разговори между тях и полицията, се отказаха.
                  Търговците на сергии от общинските открити пазари в Бургас 
                  направиха неуспешен опит да стачкуват. Преди обед откритите 
                  маси стояха празни в знак на протест, но след обяд търговците 
                  наизвадиха стоката си, предимно плодове и зеленчуци от страх, 
                  че ще се развалят. Въпреки това сутринта представители на 
                  инициативен стачен комитет на търговците, се оплакаха на кмета 
                  Йоан Костадинов. Той обаче им каза, че проблемът не е от 
                  неговата компетенция.
                  При нас клиентите стачкуват
                  казаха пък продавачите на софийския пазар “Римската стена”. Те 
                  се оплакаха не от задължението да имат касови апарати, а от 
                  липса на клиенти и разорение, което продължава от дълго време.
                  На Женския пазар бяха подредени почти всички маси и 
                  продавачите си бяха по местата. Това са хора без разрешителни, 
                  които само чакат някоя маса да се освободи и да я заемат, 
                  обясниха техни колеги, които стачкуваха.
                  На пазар “Ситняково” работеха сергиите за дрехи и обувки, но 
                  до една бяха прибрани или покрити с одеала тези за плодове и 
                  зеленчуци.
                  На пазара “Красно село” пък хем протестираха на площада, хем 
                  всички маси до една бяха пълни със стоки. “Собствениците ни са 
                  на площада, а нас ни оставиха тук”, обясняваха продавачите. На 
                  почти всички сергии върху щайгите имаше картонче с надпис: 
                  “Протестираме срещу наредба №4”.
                  Такава имаше и на будка, зад която 19-годишната Цветислава 
                  продаваше зелен лук, свежи маруля и магданоз.
                  И производителите протестираха
                  на пазар “Красно село”, въпреки, че тях наредбата за касовите 
                  апарати не важи.
                  “Ние се присъединяваме към протеста на колегите. Така 
                  показваме, че ги подкрепяме. Не може да се прави разлика между 
                  две съседни сергии, защото на номер 30 продавали обработена, а 
                  на 31-необработена селскостопанска продукция”, обясни 
                  Цветислава.
                  На “Ситняково” пък подавачки показаха тесните маси и локвите 
                  под краката им. Струйки вода от разтопен сняг капеше направо 
                  върху изложените дрехи и бельо. “Един човек обяви гладна 
                  стачка заради касовите апарати”, съобщи търговка. “Наистина 
                  имаше гладуващ, но по друг повод. Искаше сергия, каквато вече 
                  му дадоха и той престана”, обясни малко по-късно друга жена. 
                  Тя и мъжът й по обяд събраха цитрусите от сергията и ги 
                  натовариха в камион. Други ги последваха или покриха с черги 
                  стоката си, след което отидоха на площада да стачкуват.
                  Всички продавачи от плод-зеленчуковата част се подписаха под 
                  протестен текст в тетрадка. В нея против наредбата с подписа 
                  си се обявиха и клиенти.

                        В цифри
                        Уличните търговци в България са 25 000
                        Обектите (сергии) са 450 000
                        Един касов апарат струва около 100 долара
                        * Данните са от Главна данъчна дирекция
