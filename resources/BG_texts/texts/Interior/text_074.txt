Мотивите за вето 

В мотивите към ветото на Първанов се казва, че специалната процедура за раздържавяване противоречи на чл. 8 от конституцията, който гарантира принципа за разделение на властите и конкретните им правомощия. "Избраният начин за вземане на решение от Народното събрание за определяне на купувач прави решението политическо, а не пазарно", смята президентът. Според него така парламентът се превръща от орган, осъществяващ законодателна дейност и парламентарен контрол, в орган, участник в пазарните отношения, като по този начин се нарушава чл. 62 от конституцията. Президентът смята, че новите норми са отстъпление от прозрачна приватизация, което ще понижи интереса на стратегическите инвеститори към България. "Новата процедура означава призната неспособност за използване на пазарните инструменти за приватизация на най-значимите предприятия и може да подложи на съмнение признанието за действаща пазарна икономика", се казва в мотивите на държавния глава. В тях е отбелязано още, че няма ясен критерий за подбор на дружествата, включени в специалния списък за приватизация. Липсва определение за "дружество от значение за национална сигурност", създава се възможност всяко парламентарно мнозинство да допълва списъка и на практика да изключи съдебния контрол върху голяма част от приватизационните сделки, допълва Първанов. Сериозните инвеститори не биха участвали в приватизация, ако не могат да защитят правата си чрез оспорване на актовете на изпълнителната власт пред независима и безпристрастна съдебна институция. В мотивите се казва още, че ако все пак конституцията дава възможност при определени условия за необжалваемост на административни актове от граждани и юридически лица, то недопустимо е да се ограничават правомощията на прокуратурата. 
Според Първанов със закона се създава двойствен стандарт - ако има вече определен купувач по една сделка, се запазва съдебният контрол, а в останалите случаи сделката ще подлежи на одобрение от Народното събрание. Обществото вече е много чувствително към всеки опит да се "разпъва" понятието за национална сигурност, за създаване на непрозрачност в дейността на администрацията и ограничаването на контрола върху нея, смята президентът. 

-------- 

Валери Димитров, председател на икономическата комисия: Категорично смятам, че законът трябва да бъде прегласуван без промени. Мотивите на президента не са убедителни. Специалният режим на приватизация просто упражнява парламентарния контрол, нищо повече. За съдебния контрол следвахме утвърдена практика на Конституционния съд кога е допустимо да се ограничава съдебното обжалване. 
Пламен Панайотов, председател на групата на НДСВ: Не очаквам никакви изненади при гласуването на ветото. Приемам мотивите на управляващото мнозинство, с които беше внесен и подкрепен законът за приватизацията - те ще послужат и за преодоляване на ветото. Искаме преди всичко да защитим националната сигурност, включително с измерение на поминъка на стотици хиляди хора, които работят в тези предприятия. 
Юнал Тасим, ДПС: Не виждам нещо по-различно в мотивите на президента от това, което се изприказва от опозицията в зала. Слаб е основният аргумент, че се прави отстъпление от прозрачността на приватизационния процес. Мисля, че законът ще мине, дори с повече подкрепа, защото аргументите не са убедителни. 
Сергей Станишев, БСП: Мотивите, с които президентът върна закона за приватизацията, са същите, които "Коалиция за България" представи при обсъждането му. Нарушен е принципът за съдебен контрол, вижда се неспособност да се осъществява приватизация по нормални пазарни механизми. 
Екатерина Михайлова, СДС: Президентското вето е съвсем навременно и логично, то е последица от действията на мнозинството и правителството. Ще повторим аргументите си, най-вече по премахването на съдебния контрол. 
Никола Николов, независим депутат: Ще направим всичко възможно този закон да не мине в зала. Ще следя лично кой с чия карта гласува. Ветото е радостна вест за целия български народ. 
