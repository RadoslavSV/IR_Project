Спрените сделки за Булгартабак и БТК ще бъдат обсъдени на днешното заседание на парламентарната група на НДСВ, съобщиха за в. ПАРИ източници от работните групи. Сбирка на междуведомствената работна група за Булгартабак, насрочена също за днес, няма да има, защото ключови фигури - финансовият министър Милен Велчев и заместникът му Красимир Катев - са извън страната. Пред групата на НДСВ вицепремерът Николай Василев щял да предложи като спасителен вариант мнозинството да подкрепи избора на купувача Тobacco Сapital Рartners /ТСР/, а вероятно и на Viva Ventures за телекома да стане със специални закони от парламента. Преди дни във Варна Василев заяви, че не е изключено Народното събрание да избере бъдещия собственик на тютюневия холдинг и че този вариант е обсъждан от правителството. 
В групата на царистите обаче били наясно, че подобно нещо няма да бъде одобрено в пленарната зала, защото може да се атакува пред Конституционния съд. Заради подобен ход Василев може да изпадне в изолация, която да стане допълнителен повод да се поиска оставката му заради провала на "правилния" кандидат. 
За оставка на икономическия министър се говори отдавна и в центъра на противоречията се поставят обтегнатите му отношения с Милен Велчев. За хора на финансовия министър в жълтата парламентарна група се сочат депутатите Мирослав Севлиевски, Емил Кошлуков, Борислав Цеков и Димитър Ламбовски. Пред в. ПАРИ вчера Севлиевски и Кошлуков категорично отрекоха, че е възможно да се иска оставка на Василев заради провалената сделка с Булгартабак. Неотдавна обаче Милен Велчев е правил сондажи за мястото на Василев, като го е предложил на заместника си Катев. Последният отказал с мотива, че не иска да участва в междуличностни конфликти. Изпитание за поста на Василев стана и лансираната в края на ноември от ексшефа на подкомисията за приватизационен контрол Димитър Ламбовски нова икономическа политика. Тогава депутатът предложи разделянето на икономическото ведомство на три - на туризма, на търговията и на малкия и средния бизнес. 
Утре изтича и формалният срок, даден от НДСВ на Николай Василев, Милен Велчев и Пламен Петров да предложат варианти за спасяването на сделките. Тримата обаче не са стигнали до единно становище, което да обединява мненията им. 
Василев бил твърдо против намерението на АП да поиска подобряване на офертите за Булгартабак. Причината е, че представителят на Deutsche bank - Лондон, Георг Цветански твърдо му заявил, че държи избора на ТСР да стане от парламента със закон и че партньорите категорично няма да участват в процедура за подобряване на офертите. Преди ден в интервю за в. ПАРИ обаче шефът на АП Апостол Апостолов беше категоричен, че агенцията ще спази решението на съда, че не вижда алтернативи и че е против всякакви радикални отклонения от закона, защото създават въпросителни не само в обществото, но и сред инвеститорите. Освен това всички вече били наясно, че в наддаването не може да участва кандидатът, подкрепян от Deutsche bank - Лондон, тъй като в мотивите си 5-членния състав на съда аргументира необходимостта той да бъде дисквалифициран. Вчера мобилният телефон на Цветански беше включен на гласова поща, а от РR агенцията, обслужваща ТСР, заявиха, че адвокатите остават на мнение, че са наддавали веднъж в прозрачен и честен конкурс и са го спечелили. Затова не трябвало да си подобряват офертата. 
От АП вчера потвърдиха, че работят по единствено законовия в момента вариант и той е да се иска подобряване на офертите за тютюневия холдинг. До края на месеца консултантът по сделката Кредитанщалт трябва да е готов с нова финансова информация за участниците в конкурса, а дни по-късно участниците трябва да бъдат поканени да дадат нови оферти. За продажбата на БТК нещата изглеждали по-ясни след решението на тричленния състав на ВАС, който постанови, че процедурата трябва да продължи. Министрите били обнадеждени, че и евентуалното обжалване пред 5-членен състав на съда ще е с положителен резултат. 

