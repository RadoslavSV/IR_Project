      Емисия: Четвъртък, 3 Февруари 2000
                   
                  Шашми в сдружението на общините - II
                  Софиянски и Паскалев с равни шансове да оглавят организацията
                  ДИАНА КЪНЧЕВА
                  Президентът Петър Стоянов ще държи реч на общото събрание на 
                  сдружението на общините, независимо какво ще се случи на него 
                  този път. Държавният глава обещал това на среща вчера с 
                  кметовете на 6 общини. 
                  Градоначалниците на Русе, Добрич, Разград, Якоруда, 
                  Благоевград и София се събраха на “Дондуков” 2 по негова 
                  покана, за да изложат позициите си по проблема с избора на 
                  управителен съвет на сдружението. 
                  На 22 януари общото събрание избра само 12 от 19-те члена на 
                  ръководството след като сините кметове, предвождани от 
                  плевенския Найден Зеленогорски, напуснаха заседанието. 
                  Заради скандала Стоянов демонстративно отказа да приветства 
                  кметовете, въпреки че беше обещал.
                  На срещата при Стоянов кметовете са се разбрали до края на 
                  февруари да има второ събрание, което да продължи избора на 
                  нов Управителен съвет. 
                  Според русенския кмет Димитър Калчев останалите седем, които 
                  предстои да бъдат избрани, ще бъдат от СДС, тъй като те са 
                  следващите в списъка. 
                  Управителният съвет пък трябва да избере председател. До сега 
                  кандидат на сините за поста беше Найден Зеленогорски, а на 
                  червените - Костадин Паскалев. 
                  След избирането на Стефан Софиянски за делегат той стана 
                  другият претендент за поста.
                  “Няма договореност да оглавя сдружението”, заяви Софиянски, но 
                  замълча на въпроса дали ще се кандидатира за шеф.
                  Русенският кмет Димитър Калчев определи Софиянски като 
                  “консенсусна фигура” и заяви, че при този балансиран състав на 
                  управителния съвет (6-ма от БСП, 3-ма от ДПС, 2-ма независими, 
                  1 от Евролевицата и 7 от СДС) столичният кмет има големи 
                  шансове да стане председател на сдружението. 
                  Ако бъда предложен, не възнамерявам да се оттеглям в името на 
                  Софиянски, коментира за “Монитор” кметът на Благоевград 
                  Костадин Паскалев. 
                  Стефан Софиянски заяви, че излиза оптимист от срещата с 
                  президента и изрази увереност, че второ скандално събрание на 
                  кметовете няма да бъде допуснато. "Смятам, че в близко време 
                  ще имаме обща позиция", каза Софиянски. Той обеща да разговаря 
                  със сините кметове да присъстват на работата на общото 
                  събрание.
                  После столичният кмет заведе останалите си колеги на обяд, 
                  където им гарантирал, че Зеленогорски е вън от играта, тъй 
                  като вече е показал, че няма опит в организацията на такива 
                  акции.
                  На въпроса как ще работи със Найден Зеленогорски, ако той 
                  оглави сдружението, Софиянски отговори многозначително:”О,о,аз 
                  съм го назначавал през 1992 година за шеф на пощите в Плевен”.
