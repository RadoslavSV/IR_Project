Емисия: Четвъртък, 6 Януари 2000
                   
                  На “Солунската четворка” й остават само пасиансите
                  Анелия Иванчева

                        Битият бит ….



                  Столичен всекидневник, обслужващ част от така наречените 
                  евролеви, стигна до извода вчера, че “Солунската четворка” се 
                  е разтурила. 
                  Странно! Как така тази четворка ще се разтури, като никога не 
                  се е съграждала. 
                  Освен ако не става въпрос четиримата - Първанов, Томов, 
                  Дертлиев и Петков - да са играли заедно белот. Друго ляво каре 
                  и де юре, и де факто няма и не е имало. 
                  Всъщност, ако някой е очаквал тези четиримата да спретнат един 
                  опозиционен отбор, направо е отчаян оптимист. 
                  Още през декември 1998 г. "Монитор" каза на т.нар. левица, че 
                  ще си остане разединена. И разясни, че от обединението на 
                  четири слаби партии (БСП, БСДП, Евролевица и ОБТ) силна 
                  предизборна коалиция не може да стане. Може ли да става 
                  обединение, когато обединяващите се нямат под краката си обща 
                  черга, на която да стъпят. Разгъването на социалдемокртическия 
                  килим, върху който Първанов, Томов, Дертлиев и Петков да 
                  полегнат гушнати заедно, за страна като нашата, в която няма и 
                  не е имало силна средна класа, е абсурд, разяснихме също така 
                  в края на 1998 г. Дори и общият “враг” на четиримата - Иван 
                  Костов, не може да бъде мотив за обединението им. Защото всеки 
                  един от тях му е задължен по някакъв начин и си играе 
                  собствени игрички с премиера и вожд на управляващата партия. С 
                  две думи Костов им е хванал цаката и си ги цака поединично.
                  За да го улеснят те пък се цакат един друг. Не само на белот. 
                  И не забравят да хвалят “врага” Костов, вместо, както се 
                  полага на опозиция и те непрекъснато да му търсят цаката. 
                  Първанов не пропусна да каже, че в правителствените структурни 
                  промени има и положителни неща. Изтакова се на метеното, 
                  веднага след като бе направил напълно правилния извод, че 
                  второто Костово правителство е най-слабото от 10 години насам. 

                  Но няма какво да му придиряме на БСП лидера. Той е зает с къде 
                  по-важни дела. Например, да избира шеф на новото направление 
                  “Връзки с обществеността” на “Позитано”- 20 с конкурс. Макар 
                  че няма защо да се притеснява. Напливът е голям и ще могат да 
                  отсеят най-достойния. Според непотвърдени данни дори и 
                  Красимир Райдовски се е кандидатирал за отговорния пост. 
                  Червените под ръководството на Първанов са заети и с 
                  организирането на поредица от дискусии. Като че ли не са в 
                  опозиция, а са в разгара на познатата от преди години учебна 
                  политическа година. Докато се шматка по разни дискусии, 
                  Седефчов не само не може да стане обединен ляв лидер, а 
                  направо може да му изстине и мястото на шеф на БСП. От Пловдив 
                  вече му се заканиха, че понеже не си е дефинирал ярко 
                  опозиционността, тамошните социалисти ще се съобразяват не с 
                  него, а с откроилото се под тепетата крайноляво ядро. 
                  Разбирай, Жан Виденов.
                  Другият лидер от невъзможното обединение - Александър Томов, 
                  пък съвсем се е уплел напоследък в собствените си приказки. 
                  През 1998 г. той “прогнозира”, че 1999-та ще е годината на 
                  пълното единение на социалдемокрацията и това ще е основният 
                  приоритет за Евролевицата. Днес обаче в типичния си стил 
                  “Шикалка” Томов обяснява, че най-важното било приемането им за 
                  член-наблюдател на Социнтерна. Така че, майната му на лявото 
                  българско обединение. 
                  За Дертлиев и Петков какво да говорим? Толкова са се 
                  спаружили, че не стават и за писари в карето за белот. В 
                  крайна сметка изводът е, че ако нещо се е разтурило, то не е 
                  несъществуващата “Солунска четворка”, а точно белотното каре. 
                  Днес то така се е саморазпердушинило, че и една игра на “Три, 
                  пет осем” не могат да направят. Дори и сантасе нямат шанс да 
                  спретната. Единствената им възможност още дълго време 
                  поединично да си редят пасианси.
