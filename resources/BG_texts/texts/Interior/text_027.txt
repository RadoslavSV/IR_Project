ПОЛИТИКА СЕ ПРАВИ С МНОГО ПАРИ, НО ТЕ НЕ ГАРАНТИРАТ УСПЕХ 

МИХАИЛ МИРЧЕВ, ДИРЕКТОР НА СОЦИОЛОГИЧЕСКА АГЕНЦИЯ АССА-М  


 
 КАКВО ни изненада изминалата 2002 година? Преди всичко с крещящото разминаване между "народните" очаквания и "успехите" на новата ни власт. 2002-а беше време на голямото разочарование от Симеон Сакскобургготски. По същество се създаде впечатление, че това е еднолична власт, цялото функциониране на държавата, на законодателните и изпълнителните й органи и администрации бе конструирано като еднолична власт. Това не би било толкова лошо, ако имахме действително "просветен монарх" в смисъла на Жан-Жак Русо отпреди два века. На практика при нас нещата са обърнати - има много основания да се смята, че Симеон не е реално управляващият, а други хора зад, под и встрани от него реално дърпат конците в държавата. Голямото разочарование дойде, защото една година след изборите хората разбраха, че трите големи обещания /икономически възход, бърз изход от масовата бедност и моралност в политиката/, поради които той зашеметяващо спечели властта на 17 ноември 2001 г., са химера. 
Оказа се не само, че нищо съществено не е направено в позитивна посока, за да се сбъднат тези обещания, а че правителството и Симеон през цялото време съзнателно работят точно в обратната посока. Така че разочарованието е двойно. Първо, от липсата на краен резултат. От тази гледна точка хората се отказаха да чакат 800-те дни като срок за равносметка и рейтингът се срина 3-4 пъти. Второ, от демаскирането на истинската мотивация и морал на самите управляващи. Те дойдоха с идеята да върнат морала, откритостта, диалога в политиката, а се оказа, обратно, че са един от "високите" примери на аморалност, прикритост и отказ от публичен диалог по всички важни и свръхважни дилеми за бъдещето на държавата. Става дума за политическа демагогия, която вече е извън всякакъв здрав смисъл. Втората половина на 2002-а пък беше време, в което по същество се натрупа изключително тежка правителствена и парламентарна криза, която до този момент още не е достигнала до развръзка. Но това, което се акумулира като противоречия, скандали и несъвместимост между различните висши държавни органи и различните власти, даде основание да се говори за директна война между институциите. При това тя вече отново е изведена и в международен мащаб. В чужбина премиерът се оплака от съдебната власт. При предишните политически кризи това беше симптом за началото на края. 
 
КРИЗАТА НА ВЛАСТТА 
Някои колеги анализатори твърдят, че няма криза на властта все още. Тук мисля, че се смесват две различни неща - криза има, но това не означава, че развръзката ще дойде задължително скоро и в бурен вариант. Виждаме, че вотовете на недоверие не минават, дори опозицията не разчита те да бъдат успешни. Смяната на правителството - поне на възлови фигури в него - вече година остава наивно пожелание към високомерието и изолационизма на Симеон. Повечето от дребния бизнес и обикновените хора изпадат в паника от липсата на алтернатива и перспектива, но опозицията клати лодката толкова предпазливо, че вече много хора я подозират в страх от властта. 
Е, така Симеон, Панайотов, Герджиков може още дълго да бъдат висши държавни чиновници, но това ще е само политическа агония и държавническа агония. 
Действително в края на 2002-а се видя размерът и обхватът на всестранната криза на управляващите. Като се започне от призрака парламентарната група на НДСВ да се разпадне, премине се към деликатните отношения с медиите, стигне се до факта, че това правителство не действа екипно, а разделено на няколко корпоративни групи и подгрупички. Утвърди се убеждението както сред масовото обществено мнение, така и сред политическите и бизнессредите, че тези групички в никакъв случай не се ръководят от мотивацията да направят нещо добро за държавата, а агресивно и безапелационно защитават свои или нечии корпоративни и групови интереси. Включително това са интереси извън границите на България. Навремето срещу Иван Костов имаше обвинения, че съсредоточава цялото имущество на държавата, целия бизнес в ръцете на една малка група хора. Но това бяха хора от България, виждащи своята перспектива и като бизнесмени, и като политици тук в България. Докато сега се прави същото, само че тази собственост - на държавата и на българския народ, се отнема и съсредоточава пак в ръцете на малка група хора, които обаче са извън България и по никакъв начин не се идентифицират с нейното бъдеще. Този път, когато тази собственост бъде отнета от обществото, т. е. бъде десоциализирана, всъщност окончателно ще бъде загубена за страната ни и за българите. Под въпрос е дали тази криза ще тлее мъчително през 2003 г., или ще чакаме развръзката по-дълго. 
 
СБЛЪСЪК ИЛИ РЕФОРМИ 
Така или иначе натрупва се голямо напрежение, напрегнатото очакване нещо да стане в политиката. Включително се появи страхът от повторение на уличния катаклизъм от началото на 1997 г. Все още вероятността за това е малка. Социални сблъсъци има и сега, но те в момента са институционални. Има не просто жесток сблъсък, а вече обявена война, която по същество е на живот и смърт - между съдебната власт начело с прокуратурата и главния прокурор Филчев, и от другата страна е правителството и премиерът Сакскобургготски. Вече е поискана официално оставката на Филчев. Този скандал и военните действия са обявени международно от самия премиер. В момента в медийното пространство текат кампании по същество в полза на едната или другата страна. Дават се съответни аргументи и се формират очакванията за победата на едната или на другата страна сред масовото обществено мнение. Дори се стигна до абсурдната идея от страна на правителството да се прави референдум по повод на това дали да има, или да няма съдебна реформа, което граничи с идиотизма. 
 
ПОЛИТИКА НА ОБЕЗКРЪВЯВАНЕ 
Най-силният ход на това управление е, че те си имат своя стратегия. Не ни я обявяват публично, но явно я имат и много последователно я преследват. Беше ясен скандалът с Булгартабак. Той бе предизвестяван 2-3 месеца и в края на краищата те абсолютно безцеремонно си избраха точно тази фирма и точно на тази мизерна цена, и точно със съответните скандални клаузи в приватизационния договор. По същия начин стана и с БТК. Скандалът също няколко месеца предварително беше предизвестяван, за да се стигне и в двата случая до последното легитимно средство - спиране и евентуално анулиране на сделките по съдебен ред. Това е резултатът, след като правителството по никакъв начин не се съобрази с мнението на експертите, на политическата опозиция, както и на здравия разум и счетоводните сметки. Никой не смята колко струва една такава институция, дали изобщо да бъде продавана, за колко трябва да бъде продадена, при какви клаузи в договора и кой да бъде "изключителният" купувач. 
Това безцеремонно преследване на нелегитимни цели от правителството обслужва малка група хора 
при това тази група вероятно ще се окаже от чужденци, които не се идентифицират с бъдещето на България. Това поражда истинския наш проблем с интеграцията на страната ни в ЕС, със заемането на достойно място на държавата ни на Балканския полуостров и при бъдещи международни конфликти. Войната между християнския и мюсюлманския свят едва сега започва, а България пак обективно е по средата между двете цивилизации. Цялата тази икономическа и държавническа политика всъщност ни обезкръвява. Така че в един бъдещ момент, когато действително ще имаме нужда от собствен ресурс, ние за съжаление ще се окажем пионки в ръцете на незнайно какви сили. 
 
ШАНСОВЕ ЗА АЛТЕРНАТИВА 
Все пак има ли точка на оптимизма? Поне 50-70% има вероятност правителствената криза да се разрази, без възможност да се удържи и още до лятото да се стигне до насрочване на предсрочни парламентарни избори. Спирачката това да се случи е всъщност самата опозиция, защото нито един от двата големи опозиционни центъра - вдясно СДС и вляво БСП, в момента не се усещат готови да удържат властта, ако евентуално я вземат тази година. Те не са убедени, че имат необходимия ресурс, за да поемат блатото, което вероятно ще наследят в държавата и нейните финанси, във външните й задължения. Все още двете опозиции се дърпат и решават само вътрешнопартийни, организационни и кадрови въпроси. 
БСП радикализира своята позиция от септември насам, особено с внесения вот на недоверие и позицията по АЕЦ Козлодуй, както и по Булгартабак и БТК през декември. Но все още не е прескочена онази линия, зад която се пристъпва към действия, които директно бутат властта от трона й. Тук трябва да правим тази тънка разлика между радикализацията като оценка и реалното практическо действие за свалянето на властта и поемането на национална отговорност. При БСП първото го има, но второто все още не. Всъщност, 
ако някой се реши практически да свали Сакскобургготски и НДСВ от власт, това ще бъде Ахмед Доган и ДПС 
Разбира се, те ще го направят в последния момент, когато смятат, че техните интереси ще са застрашени и вече не искат да се возят заедно в един кораб с НДСВ. ДПС вероятно ще изиграят ролята на помощник капитана, който ще бутне капитана от мостика. 
 
МЕСТНИТЕ ИЗБОРИ - ШАНС ЗА ПРЕОЦЕНКА 
На предстоящите местни избори левицата има огромен шанс да утвърди позицията, която има, и дори да направи още значими пробиви. Например последните регионални изследвания в София и Пловдив, които от 13 години са традиционно сини крепости, показват, че в момента дистанцията между сини и червени е скъсена до няколко процента. За времето до самите избори през есента кривите може така да се разминат, че в тези градове левицата да бъде поне равна на десницата, а дори и в по-добра рейтингова и електорална позиция. Това би било извънредно събитие. Все по-масови слоеве, дори и тези, които по принцип не са леви или по принцип не са политически активни, може да започнат да възприемат левицата като най-здравомислещата политическа сила, като силата, която може да излъчи най-много професионализъм сред своите кадри и бъдеща политическа номенклатура. Точно левицата може да бъде възприета като силата, която може да пази здравословните баланси и пропорции в политиката - както външна, така и вътрешна. Просто БСП е стара партия, която се е научила, че крайностите са изключително вредни не само за този, когото управляваш, но и за нея самата. В геополитически план ориентацията ни към НАТО и ЕС засега са безспорни. Но тя не бива да изключва Русия, Арабския свят, Далечния изток и Китай включително. 
Проблемът пред левицата е не толкова да вземе властта, колкото как ще я упражнява след това. Вероятността е левицата да има недостатъчно мнозинство и да бъде принудена да управлява в много сложна и нетрадиционна коалиционна формула. Дълбоко съм убеден, че сред предстоящите коалиционни партньори на БСП няма да има само политически сили от ляво и центъра, но ще има и десни политически сили. Става дума за коалиционна формула, която ще бъде възможна само под програма от тип Национално спасение. Разбира се, има риск от пореден провал на БСП, което не й пожелавам. 
При СДС кадровата и идейната криза всъщност се задълбочават. Лидерката Михайлова остава все повече в миманса на голямата политика. Очевидно те имат глад за ефектни лозунги и идеи, и затова се връщат към вече несериозно звучащия им антикомунизъм. В същото време би било илюзия да се прогнозира още по-голямо свиване на електората на СДС. Мисля, че те достигнаха своето дъно както БСП през 1997 г. и към предстоящите избори отново ще увеличат своят процент. 
Не бива да се забравя фактът, че СДС бе добре финансирана и самофинансираща се структура, което не й попречи да загуби катастрофално два пъти властта през 2001 г. НДСВ също е добре финансирана и самофинансираща се политическа сила, но това също няма да й попречи, ако след 6 месеца има извънредни избори, с катастрофа да ги загуби. Политиците трябва най-после да разберат, че политиката се прави с много пари, но многото пари не решават и не гарантират политическото бъдеще. За него е нужно обслужване на нечий масов интерес, поне при демокрацията е така - не интересът на някаква клика, на някакви група легализирани разбойници. Голяма част от населението трябва да усеща, че от твоята власт хората имат своята лична, семейна, домашна полза. 
 
МАЛКА ДЪРЖАВА - ГОЛЕМИ ВЪЗМОЖНОСТИ 
Като говоря за всички тези тревожни тенденции, това не значи, че изповядвам песимизъм. 
България е малка държава, но всъщност продължава да има много мощен икономически, кадрови, образователен и генетичен ресурс. 
На моите студенти обяснявам, че държава като България, която сега изглежда в бедствено положение, може да се превърне в едно поредно икономическо и социално чудо. В последните 50 години икономическите чудеса са ставали за период от около 10 години - в Япония, в Бразилия, в Ирландия. Ние българите с нашата природа, индустрия, чувство за държавност все още имаме своя потенциал. Ако политиците се вразумят и въведат малко здрав разум в правенето на политика, тогава този ресурс може да бъде завъртян и оплоден, поне за да стабилизираме нещата и спрем деградацията. България има активни сили - това са дребният и средният бизнес, интелигенцията, младежта. В момента целият този ценен ресурс е смазан. Средният и дребният бизнес едва дишат, смазани от правителството и министъра на финансите. Младежта се чувства в такава ситуация, че продължава панически да емигрира. Интелигенцията е до такава степен маргинализирана, че просто мълчи и гледа безучастно. Кой може да раздвижи този национален ресурс? Очевидно е нужен нов лидер на България. Аз се надявам, че 2003 г. поне ще открехне едно прозорче към бъдещите лидери или лидера на България. Мисля, че друг начин няма. Трябва ни авторитетна фигура, която да съсредоточи доверието в себе си, но не тип Сакскобургготски или Бойко Борисов. За друг тип лидер говоря, аз лично го очаквам. .  
