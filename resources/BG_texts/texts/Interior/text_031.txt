      Емисия: Вторник, 1 Февруари 2000
                    
                  Докога Костов и Парламентът ще търпят лицето Павлов в КЗК?

                        Аргументи:
                        "Опровергаха Павлов за джиповете в Парламента
                        Информация в “Монитор”

                  Шефът на Комисията за защита на конкуренцията Николай Павлов 
                  продължава да убеждава нашата общественост, че на думите му не 
                  може да се вярва. 
                  От една година Павлов се върти като пумпал, твърдейки ту че 
                  WАZ-овите вестници са монополисти, а издателите им агенти на 
                  ЩАЗИ, ту че германците са напълно чисти и изрядни пред 
                  българските закони. В резултат - издатели, журналисти и 
                  читатели станаха разногледи от неговите “присъди”.
                  Вчера от лицето Павлов изпищя и Парламента. Когато бе хванат 
                  на местопрестъплението от депутата Иван Бойков, че си е купил 
                  луксозен джип за 60 000 марки, Павлов се опита да се измъкне с 
                  тъпия аргумент, че виждате ли и Народното събрание било купило 
                  6, 7 или 8 джипа! Според главния секретар на парламента 
                  Валентин Георгиев обаче джиповете са само два, при това почти 
                  два пъти по-евтини от този на КЗК. 
                  Докога Павлов ще се гаври с институциите и българското 
                  общество? Този въпрос е най-вече към премиера, доколкото шефа 
                  на КЗК е бюджетен служител. Докога Иван Костов ще търпи 
                  чиновника Павлов, заемащ очевидно по недоразумение отговорната 
                  длъжност председател на Комисията за защита на конкуренцията? 
                  За всяка уважаваща себе си страна е скандално такъв човек да 
                  бъде висш държавен служител. Още повече за страна с претенции 
                  да бъде демократична.
                  Голяма загадка е и самият статут на комисията, която той 
                  оглавява. Кой всъщност контролира Павлов? Шефът на КЗК се 
                  избира от парламента, но парламента няма възможност да 
                  контролира комисията. В същото време бюджетът на комисията се 
                  определя от Муравей Радев, но се оказа, че и министърът на 
                  финансите, въпреки категоричното си несъгласие, не можа да 
                  възпре Павлов да си купи джип за 60 000 марки с парите на 
                  данъкоплатците!? Тогава що за хермафродитно образование е 
                  КЗК?! 
                  Излиза, че Павлов е над правителството и над парламента. А 
                  може би и над Конституцията на република България?
                  Така ли е г-н Костов? Вие сменихте цяло правителство без да 
                  съобщите, каквито и да е било факти за корупция. А от лицето 
                  Павлов пропищяха вече абсолютно всички български вестници. 
                  Дори депутатите започнаха да разкриват далаверите и тъмните му 
                  сделки. Нима това е не е достатъчно поне за уволнението му! 
                  Каква работа е свършил Павлов за две години? Кой монопол е 
                  ликвидирал в България? Какво друго е направил освен да пречи 
                  на почтения бизнес и да си поръчва луксозни джипове зад 
                  граница?
                  Вие, г-н Соколов, какво ще кажете? Какво още трябва да направи 
                  избрания от парламента чиновник за да го озаптите? Може би да 
                  тръгне срещу “Дженерал мотърс”? Или да обяви добричките 
                  производители на зърно за монополисти, а ръководството на 
                  Народното събрание за агенти на МОСАД? Вече е напълно ясно, че 
                  за този неадекватен човек не представлява никаква трудност да 
                  направи държава за резил. Но защо трябва да се стига до там?

