В промените на съдебната система през тези 12 години на преход се утвърдиха два подхода. Единият е консенсусният, конструктивен подход, който търси решаване на проблемите в съдебната система и в крайна сметка утвърждаване на принципи за нейното функциониране, които са валидни за всички демократични правни системи. Този подход беше и в основата на разработване на програма за реформа на съдебната власт още през 1996 г., приета с решение на правителството и внесена в парламента. Тази програма бе широко обсъдена и от магистратите. Бяха сформирани три работни групи - по структурата, по процедурата и по организацията. Те обобщиха направените предложения и чак след това програмата беше представена като предложение на изпълнителната власт. Тя беше предоставена и на всички политически сили. Тази програма получи и експертна преценка на Европейската комисия по програмата ФАР за сближаване на законодателството. По нейното изпълнение бяха предприети и редица мерки. Първо бе решен един от основните проблеми на реформата, а именно ще се делегират ли държавни функции в съдебната система на определени частни лица. С приемането на Закона за нотариусите и нотариалната дейност тази първа стъпка беше направена. Програмата предвиждаше продължаване на този подход и по отношение на съдебното изпълнение. Бяха приети редица поправки в процесуалните закони, които касаеха една по-голяма бързина и ефективност в съдопроизводството. И не на последно място бе разработено триинстанционното производство, внесено като закон и в Народното събрание. 
Този конструктивен подход, смея да твърдя, до голяма степен е основен в дейността на политическата сила, която аз представлявам. Той обаче се сблъска с един друг - деструктивен, чиято основна цел беше овладяване на определени позиции в съдебната система и в крайна сметка пълното доминиране на СДС в тази система. Израз на този подход са многобройните чистки в съдебната система. Мога да посоча, че само за периода 1991-1994 г. от нея бяха освободени 1012 магистрати. Два пъти беше сменен Висшият съдебен съвет. Практически всеки път, когато идваше на власт, СДС сменяше ВСС. Така се стремеше да си осигури услужливо политическо мнозинство в него. Сега, когато критикува някои кадрови решения, трябва да е пределно ясно, че те са продиктувани от политическата целесъобразност на партийното ръководство на СДС. Не може да не се отчете и това, че през годините ВСС учудваше с някои свои решения. Същевременно органите, от които зависеше изпълнението на решението на ВСС, не изпълняваха своите задължения. Така например бившият президент Петър Стоянов задържа 4 месеца решението на ВСС за назначаване на главен прокурор, за да може новият съвет да избере сегашният главен прокурор. Резултатите от този деструктивен подход можем да ги забележим и в практиката. Често пъти законодателните и практическите решения се разминават с конституционните текстове. Типичен пример е прокуратурата. Според действащата конституция главният прокурор осъществява единствено надзор за законност и методическо ръководство над низшестоящите прокурори. Обаче в резултат на законодателното уреждане в практиката прокуратурата бе върната към един отречен модел на единна, централизирана и йерархично построена система, начело на която стои главният прокурор. Той практически може да решава всички проблеми на тази система. Аналогично е положението и с ВСС. Съгласно действащата конституция той е единствено кадрови орган на съдебната власт. В практиката обаче той се утвърди като административен, финансов, в някои случаи правораздавателен орган. Може да се даде пример и с триинстанционното производство. Конституцията предвижда единствено създаването на апелативни съдилища, но не и задължително триинстанционно производство, което както виждаме, се оказва пречка за бързо и ефективно правораздаване по редица дела, главно търговски и стопански. 
