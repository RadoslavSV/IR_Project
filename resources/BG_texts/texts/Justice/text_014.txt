С ЮРИСТА АНТОН АНТОНОВ, ПРЕЗИДЕНТ НА АГЕНЦИЯ ЕВРОБАЛКАНКОНСУЛТ, РАЗГОВАРЯ ТАТЯНА ДЯНКОВА  


 
 
 ГОСПОДИН АНТОНОВ, МИНИСТЕРСКИЯТ СЪВЕТ ВЕЧЕ ОДОБРИ ПОПРАВКИ В ЗАКОНА ЗА ПРИВАТИЗАЦИЯТА И СЛЕДПРИВАТИЗАЦИОННИЯ КОНТРОЛ, СПОРЕД КОИТО ПРАВИТЕЛСТВОТО ЩЕ ИЗБИРА КУПУВАЧИТЕ НА 12 СТРУКТУРООПРЕДЕЛЯЩИ ПРЕДПРИЯТИЯ, СВЪРЗАНИ С НАЦИОНАЛНАТА СИГУРНОСТ. КАК ПРИЕМАТЕ ТОВА ПРЕДЛОЖЕНИЕ? 
- На пръв поглед в предложението сякаш няма нищо нередно. Има кулоарна информация, че мнозинството ще приеме промените. Абсолютно съм убеден обаче, че Конституционният съд ще бъде сезиран. И ще се получи омагьосан кръг, защото в тази насока Конституционният съд има свое решение, което едва ли ще погази. Като говорим за 12-те предприятия, не трябва да забравяме за процедурите, които минаха през Върховния административен съд. Сред посочените 12 дружества само за БТК има определен купувач и това също би било проблем. Сега българският законодател се опитва да даде заден ход в гражданското право и да приеме разпоредби, които не са в духа на самия закон за приватизация. Целите на закона са свързани с равнопоставеността на кандидатите. Дори това би бил един от пунктовете, който може да даде основание на Конституционния съд отново да потвърди своето несъгласие с приемането на тези текстове. А управляващите сега нямат идея да променят целите и духа на закона. Не е възможно да се приемат текстове, които да противоречат на принципите на самия закон и на конституцията. 
 
ЗАЩО УПРАВЛЯВАЩИТЕ ПРИБЯГВАТ ДО СПЕЦИАЛНО ЗАКОНОДАТЕЛСТВО? 
- Те смятат, че това ще им създаде оперативен ред, за да може в ускорен порядък да решат проблема с БТК и Булгартабак и да продадат другите 10 дружества. Но кой е казал, че ще се нарушават принципите на т. нар. национална сигурност. Добре е обаче съставителите на предложението, а и самите народни представители да си изяснят понятието национална сигурност. Според международните правила в Европа, които се прилагат от Сиракуза през 1968 г., националната сигурност може да е причина за ограничения само когато е застрашено съществуването на нацията, териториалната цялост на държавата или политическата й независимост, или пък има заплаха за прилагане на сила. При 12-те дружества не става дума за подобно нещо. Понятието национална сигурност не е салфетка, с която по спешност да си избършеш ръцете. Нека Народното събрание да не се товари с неща, за които и без това изпълнителната власт е затънала в морално отношение с тях. Парламентът в никакъв случай не трябва да посяга на съдебната власт. 
 
ПРЕЗИДЕНТЪТ ПЪРВАНОВ КОНСТАТИРА, ЧЕ Е НАЛИЦЕ ТЕНДЕНЦИЯТА ЗА НЕОБЖАЛВАЕМОСТ. 
- Напълно възприемам изказването на президента. Цялата дейност на изпълнителната власт сега е "набързо и в съкратени срокове". И ако имаше конституционна или друга възможност, те биха измислили и закони, каквито е имало веднага след Девети септември. 
 
ЩЕ СЕ НАРУШИ ЛИ ПРИНЦИПЪТ НА РАЗДЕЛЕНИЕ НА ВЛАСТИТЕ, АКО СЕ ПРИЕМЕ ТАКОВА СПЕЦИАЛНО ЗАКОНОДАТЕЛСТВО? 
- Разбира се. Разделението на властите не е просто принцип, а е конституционно установено положение. Обикновеното народно събрание със закон не може да измени това, което Великото народно събрание е решило. Заради две сделки не може законът да се престъпва. Освен всичко това създава и несигурност у инвеститорите. 
 
СПОРЕД ВАС В ЕВРОСЪЮЗА БИХА ЛИ ПРИЕЛИ КАТО ЧАСТ ОТ СЪДЕБНАТА НИ РЕФОРМА ИГНОРИРАНЕТО НА СЪДА ПРИ ПРИВАТИЗАЦИОННИ СДЕЛКИ? 
- Не мога да се съглася, че тенденцията за игнориране на съда трябва да стане правило. А и не допускам, че ЕС може да се съгласи с подобно елиминиране на съда. В Европейския съюз няма дистанциране на съдебната власт, когато става въпрос за законосъобразност. 
 

