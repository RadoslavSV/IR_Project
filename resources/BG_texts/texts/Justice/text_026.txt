МЕЖДУ ПРИНЦИПАЛА И ПРОКУРИСТА СЕ СКЛЮЧВА ДОГОВОР, КОЙТО УРЕЖДА ТЕХНИТЕ ВЪТРЕШНИ 
отношения 
съгласно чл. 23 от ТЗ. Обикновено се използва трудовият договор, но няма пречка за сключване и на граждански договор. В легалното определение на чл. 21, ал. 1 от ТЗ се посочва, че дейността на прокуриста е възмездна, следователно именно по силата на договора прокуристът освен задължения ще придобие и право на възнаграждение. 
Обемът на представителната власт на прокуриста е законоустановен и най-широк по обхват в сравнение с останалите форми на търговско представителство. Прокуристът има право да извършва всички действия и сделки, свързани с упражняването на търговското занятие - чл. 22, ал. 1 от ТЗ. Прокуристът управлява търговското предприятие. Пълномощието на прокуриста обхваща управлението на цялата търговия и принципалът няма право да ограничава представителната власт на прокуриста. Забраната има относително действие. Ограниченията нямат действие по отношение на трети лица съгласно чл. 22, ал. 2 от ТЗ. 
Следователно по обема на представителната си власт и нейния законоустановен обхват прокуристът прилича на задължителен представител. Волята на принципала е ограничена чрез законоустановения обхват на представителната власт на прокуриста. Различията между задължителното представителство на ЮЛ и прокурата са съществени и ясни. 
Съгласно чл. 22, ал. 1 от ТЗ 
прокуристът не може да прехвърли своите права, като учреди прокура чрез преупълномощаване 
 
НО Е ДОПУСТИМО ДА ПРЕУПЪЛНОМОЩИ ДРУГИ ЛИЦА С ЧАСТ ОТ СВОИТЕ ПЪЛНОМОЩИЯ 
Интересен и практически важен е въпросът дали прокуристът може да действа като процесуален представител на търговеца. Процесуалното представителство е институт на гражданското процесуално право и е свързано с възможността физическите и юридическите лица да бъдат представлявани например в съдебния исков процес от процесуален представител /представител в процеса/. 
За разлика от представителството в гражданското право процесуалното представителство може да бъде само пряко. Процесуални представители могат да бъдат само определен кръг лица, посочени в чл. 20, ал. 1, б."а","б","в","г","д" и "е" от ГПК. 
Такива са адвокатите, юрисконсултите или други служители с юридическо образование в учрежденията или юридическите лица и пр., както и други лица, предвидени в законите съгласно чл. 20, ал. 1, б."е" от ГПК. 
Общото изискване към процесуалния представител е той да притежава юридическа правоспособност /тоест да бъде лице с висше юридическо образование, което е завършило успешно стаж и положило теоретико-практически изпит/. 
По изключение ГПК допуска като процесуални представители на гражданите и лица без юридическа правоспособност измежду най-близкия кръг роднини: родителите, децата и съпругът. 
След като чл. 26, ал. 2 от ТЗ предвижда възможността обикновеният търговски пълномощник да действа като процесуален представител /с изрично пълномощно за водене на процеси/, логично е per argumentum a fortiori и прокуристът, който има по-широка от търговския пълномощник представителна власт, да може също да действа като процесуален представител. 
Изводът се налага с още по-голямо основание предвид възможността самият прокурист да извърши упълномощаването на обикновения търговски представител. Обратно е становището на бившия Върховен съд, изразено в тълкувателно решение N 1/1993 г. на общото събрание на гражданската колегия, което има задължителен характер за съдилищата по тълкувания въпрос. 
Върховният съд приема, че търговският пълномощник при условията на чл. 26, ал. 2 от ТЗ /изрично пълномощно за водене на процеси/ и на чл. 20, ал. 1, б. "а", "б" и "в" от ГПК /юридическа правоспособност/ 
 
МОЖЕ ДА ДЕЙСТВУВА КАТО ПРОЦЕСУАЛЕН ПРЕДСТАВИТЕЛ 
Становището на бившия Върховен съд се основава върху тезата, че предвиденото в чл. 26, ал. 2 от ТЗ право на търговския пълномощник за водене на процеси имало материалноправен характер поради поставянето му систематически сред материални права, свързани с обикновената дейност на търговеца. 
Последният забранява на търговския пълномощник да прехвърля правата си другиму без съгласие на търговеца,докато за процесуалното представителство такава забрана по принцип няма. Становището на Върховния съд основателно е подложено на критика. То пренебрегва ясния текст на чл. 20, ал. 1, б."д" от ГПК в актуалната му към тогава /стара/ редакция, а към днес - б."е", допускаща процесуална представителна власт и за други лица, предвидени от закона. Такава е хипотезата на чл. 26, ал. 2 от ТЗ, който се явява и по-нов закон. 
Като противовес на широкия кръг от правомощия на прокуриста и с оглед закрила интересите на принципала чл. 22, ал. 2 от ТЗ регламентира важни ограничения. 
 
ПРОКУРИСТЪТ НЯМА ПРАВО ДА ОТЧУЖДАВА И ДА ОБРЕМЕНЯВА С ТЕЖЕСТИ НЕДВИЖИМИ ИМОТИ НА ТЪРГОВЕЦА 
освен ако е специално упълномощен. Следователно за разпоредителни сделки с недвижими имоти на принципала, като продажба, замяна, дарение, апортиране в капитала на търговско дружество и др., както и обременяване с тежести /ипотека, ограничени вещни права, обезпечение на публични държавни вземания и пр./, е необходимо специално пълномощно. 
Чл. 22, ал. 1 предвижда и възможността за друго ограничение на представителната власт на прокуриста. Упълномощаването може да бъде ограничено само за дейността на отделен закон. 
 
ЗА РАЗЛИКА ОТ СЪЩИНСКИЯ ПРЕДСТАВИТЕЛ, ДЕЙСТВАЩ ОТ ЧУЖДО ИМЕ И ЗА ЧУЖДА СМЕТКА, КОСВЕНИЯТ ПРЕДСТАВИТЕЛ /ДОВЕРЕНИКЪТ/ ПО ДОГОВОРА ЗА ПОРЪЧКА ДЕЙСТВА ОТ СВОЕ ИМЕ ЗА ЧУЖДА СМЕТКА. 
