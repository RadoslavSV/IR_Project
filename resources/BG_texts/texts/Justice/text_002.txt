ВЪРХОВНАТА касационна прокуратура пусна сделката за БТК. Действията на Агенцията за приватизация са били законосъобразни, решиха прокурорите.От АП заявиха, че предстоят срещи с Viva Ventures и консултанта по сделката. Очакваме възобновяването на преговорите и вярваме, че ще намерим най-доброто решение за развитието на БТК в условията на либерализиран телекомуникационен пазар, коментира Джоана Джеймс, управляващ директор за Централна и Източна Европа на Аdvent Int.,собственик на Viva Ventures. 
ВКП първо спря сделката по жалба на депутати от СДС с мотива, че може да бъде извършено престъпление, а после заведе дело във Върховния административен съд. Тричленен състав на съда отсъди в полза на АП и определения от нея предпочетен кандидат-купувач Viva Ventures. Вчерашното решение на прокуратурата означава, че АП няма да обжалва пред петчленен състав на ВАС. 
От АП заявиха, че ако няма извънредни пречки, агенцията ще приключи преговорите до 20-30 дни. Днес във ВАС е насрочено ново дело срещу решението на АП и избора на Viva Ventures. То е по жалба на синдикалната федерация на съобщенията към КНСБ и отново е с искане за спиране на сделката и отмяна на приватизационната процедура. 
На 16 януари от американския фонд Аdvent Int., който е 100% собственик на Viva Ventures, потвърдиха интереса си към приватизацията на БТК. Вчера те заявиха, че компанията е доволна от решението на ВКП и от възможността да продължи преговорите за приватизацията на БТК. Това решение е положителен знак към чуждите инвеститори, които възнамеряват да дойдат в България. 
 
РЕАКЦИЯТА 
 
СДЕЛКАТА Е ПРОЗРАЧНА 
ПО ПОВОД отмяната на постановлението на Върховната касационна прокуратура, с което се спираше сделката за БТК, министърът на транспорта и съобщенията Пламен Петров заяви, че с това независимо решение на правораздавателния орган се доказват прозрачността и спазването на правилата в хода на сделката и се опровергават съмненията на опозицията. 
Оттук нататък всичко е в ръцете на Агенцията по приватизация, която ще направи необходимото, за да бъде взето най-доброто решение за телекома, коментира министър Петров. 

