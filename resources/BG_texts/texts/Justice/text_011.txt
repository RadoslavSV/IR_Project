С Д-Р ВАСИЛ КИРОВ, ДИРЕКТОР НА АГЕНЦИЯ БЮРО ЗА ФИНАНСОВО РАЗУЗНАВАНЕ, РАЗГОВАРЯ ВИКТОРИЯ ЛАЗОВА  

СИГНАЛИТЕ ЗА ПРАНЕ НА ПАРИ ОТ ДАНЪЧНИТЕ СА СЕ УДВОИЛИ, ПОВЕЧЕ ДОКЛАДИ ИМА И ОТ АГЕНЦИЯТА ЗА ПРИВАТИЗАЦИЯ  


 
Да, в България се перат пари, както и в САЩ, но превантивната ни система работи, твърди финансов разузнавач номер едно. През миналата година за първи път за пране на пари са сигнализирали инвестиционни посредници, спортни организации, възлагащи обществени поръчки, търговци на оръжие и петрол. Средство за легализиране на капитали вече са и ценните книжа. 
 
Д-Р КИРОВ, АДВОКАТИ ЗАПЛАШВАТ ДА СЕЗИРАТ КОНСТИТУЦИОННИЯ СЪД, АКО ПАРЛАМЕНТЪТ ГЛАСУВА ПРОМЕНИТЕ В ЗАКОНА, СПОРЕД КОИТО И ТЕ ВЕЧЕ ТРЯБВА ДА ДОКЛАДВАТ ПРИ СЪМНЕНИЕ ЗА ПРАНЕ НА ПАРИ... 
- Проектът не предвижда същинската адвокатска дейност да бъде обект на задължение за докладване. Това задължение произтича от Втората директива на Европейския съюз за мерките срещу изпирането на пари само когато адвокатите осъществяват финансови услуги. А според евростандартите това са услуги, извършвани по управление на имущество и финансови ресурси на техни клиенти или предоставяне на съвети относно регистриране на юридически лица - търговски дружества в компании, включително офшорни. Тази дейност не е разпространена в България и ще касае незначителен кръг практикуващи у нас адвокати. Няма да подлежи на докладване дейността им, свързана с процесуалното представителство, или съветите, свързани с него. 
 
ПРОТИВОРЕЧИ ЛИ ТОВА ДОКЛАДВАНЕ НА КОНСТИТУЦИЯТА И ЩЕ БЪДЕ ЛИ ОПАЗЕНА ТАЙНАТА НА КЛИЕНТИТЕ? 
- Не, задължението, визирано в измененията на законопроекта, кореспондира напълно на българската конституция. Какво би казал Конституционният съд, никой не може да каже. Но конституцията казва, че не предвижда никакви специфични привилегии за адвокатите, освен че адвокатурата е самоуправляваща се организация. Правото на адвокатите да опазват тайната на клиентите произтича от Закона за адвокатурата, а той не е конституция. Проектът не засяга самоуправленското начало на адвокатурата. Всякакво съмнение би изчезнало, ако се приложи механизмът, който ние сме склонни да приложим - адвокатите да докладват на Висшия адвокатски съвет и той да преценява дали да придвижи или не до финансовото разузнаване съответния доклад. Подобна опция съществува в споменатата директива и в голяма част от страните членки на ЕС. В нашия проект тя липсва, но може да бъде допълнена. Изискването на директивата е безспорно и абсолютно. Крайният срок за всички страни, включително членките е юни 2003 г. - те не само трябва да вземат законодателни решения, но и системите им да са заработили дотогава. 
 
ПО ГРАФИК ПРОМЕНИТЕ ТРЯБВАШЕ ДА БЪДАТ ПРИЕТИ ДО 30 НОЕМВРИ, ПРОБЛЕМ ЛИ Е ЗАБАВЯНЕТО? 
- Не мисля. По качество нашият законопроект е оценен като доста добър от Европейската комисия. Очаквам той да бъде гласуван от парламента до края на януари. Самите страни членки на ЕС са поставени пред редица дилеми, свързани с въвеждането на някои от стандартите за мерките срещу изпирането на пари /те са две/. България не е пионер в тази област, Словения вече е въвела необходимите разпоредби, но ние сме в предната група. 
 
КАКВИ ИЗВОДИ СЕ НАЛОЖИХА ОТ ПОСЛЕДНОТО ЗАСЕДАНИЕ НА КОМИТЕТА НА ЕВРОПЕЙСКИЯ СЪЮЗ? 
- Най-дискутираният въпрос бе свързан с предоставянето на информация за идентифициране на клиентите на банките. Подготвя се международен стандарт, по силата на който всяка банка, извършваща превод от името на своя клиент, ще е длъжна да направи пълна идентификация на клиента в самото SWIFТ съобщение. Има обаче възражения срещу това изискване. 
 
И У НАС БАНКЕРИ ТВЪРДЯТ, ЧЕ СЕ ЗАТРУДНЯВАТ ОТ ТЕЗИ ИЗИСКВАНИЯ... 
- Предложението на ЕС е данните да не се посочват в SWIFТ съобщението, а в определен срок /който според Европейската централна банка да е 5 дни, а според някои страни членки 1 ден/ при поискване от банката на бенефициента да се предоставят пълните идентификационни данни на клиента. Проблемът не е толкова съществен за нашата банкова система, тъй като тя го прилага и в момента. Но се предвижда тези данни да станат задължителен реквизит след време. Ясно е, че банкерите няма да бъдат доволни, защото трябва да заделят по-големи финансови ресурси, за да осъществяват превенцията срещу изпиране на пари. От друга страна, тя е свързана с въвеждане на някои вътрешнобанкови стандарти, които безспорно ограничават свободата на привличане на клиенти. Но банковото съсловие е съгласно, че не би следвало да се поощрява привличането на клиенти на всяка цена - те може да бъдат опасни както за банката, така и за цялата система. 
 
ПОВЕЧЕ ИЛИ ПО-МАЛКО ПАРИ СЕ ИЗПРАХА У НАС ПРЕЗ 2002 Г.? 
- Не мисля, че някой може със сигурност да каже колко пари се перат и в кой момент потокът нараства или намалява. Че се перат пари, перат се. В този смисъл съм съгласен с изявлението на посланик Пардю, който казва, че се перат пари в България. И в САЩ се перат пари. Въпросът е да работи системата за противодействие на изпирането на пари. Мога убедено да кажа, че превантивната система срещу изпирането на пари в България работи успешно. Получаваме много по-добре обработени сигнали от банките, което много ни помага в последващите проверки. Развихме много добри отношения с МВР, имаме двама офицери за свръзка с полицията. Това ни позволява да проследим работата по сигналите, които финансовото разузнаване изпраща към прокуратурата. От Върховната касационна прокуратура има определени прокурори, отговарящи персонално за нашата работа. 
 
КОЛКО СЪМНИТЕЛНИ СДЕЛКИ СПРЯХТЕ? ПРЕДИ ВРЕМЕ СЪОБЩИХТЕ ЗА ЕДНА НА СТОЙНОСТ ПОЛОВИН МИЛИОН USD... 
- Седем са спрените сделки през последните месеци. Те касаят суми, не по-големи от споменатата варненска сделка и не по-малки от 20-30 хил. USD и са свързани с търговски банки. Работим в тясно взаимодействие с прокуратурата и МВР. Целта е не просто да ги спрем, а да хванем цялата верига. Знаете, когато има достатъчно данни за потвърждаване на първоначалното съмнение, това не означава непременно изпиране на пари. Известната операция е свързана с опит 500 хил. USD да бъдат изнесени извън България. В следващите няколко случая става въпрос за вътрешни операции, част от тях са касови. Целта при тяхното спиране бе не износ на пари от страната, а предотвратяване на изпирането им. Също възпрепятстване на престъпната дейност, която може да се финансира с тях. По един от случаите имаше и такова съмнение - че средствата са получени от престъпна дейност и са насочени към финансиране на друга престъпна дейност. 
 
КАКВИ СА ИЗТОЧНИЦИТЕ - НАРКОТИЦИ, ПРОСТИТУЦИЯ, ОРЪЖИЕ? 
- Най-общо - престъпления. Повече не мога да ви кажа. 
 
ДОКЪДЕ СТИГНАХА ПРОВЕРКИТЕ НА ПРИВАТИЗАЦИОННИ СДЕЛКИ? 
- Искахме да приключим няколкото преписки, свързани с приватизацията, които висяха от 1998-1999 г. Една такава преписка изпратихме в прокуратурата още в средата на 2002 г. Тя е свързана със сериозно наливане на капитали с престъпен произход в самата приватизация. Това е чиста проба изпиране на пари. Става въпрос за доста крупни сделки, които навремето стояха в центъра на публичното внимание. 
 
КОЛКО СИГНАЛИ ПОЛУЧИХТЕ ОТ АГЕНЦИЯТА ЗА ПРИВАТИЗАЦИЯ? 
- Броят им нарасна през 2002 г. спрямо предходната и сега са 3.45% от всичките 203 докладвани случая /по предварителни данни, окончателните ще са готови през втората половина на януари/. През 2001 г. от органите по приватизацията получените сигнали са 2.4% от всички постъпили. Може би активността им е свързана с повишената чувствителност на общественото мнение към приватизационните сделки. В по-голямата част обаче след проверка на материалите от прокуратурата и МВР съмнението за пране на пари не се потвърди. Те са върнати с отказ за образуване на наказателно производство заради липса или невъзможност да бъдат събирани данни за престъпен характер на средствата, вложени в приватизацията. Разбира се, това не е попречило на прокуратурата да открие производства, свързани с други престъпления, съпътстващи тези сделки. 
 
ИМА НЕРЕДНОСТИ, НО НЕ МОЖЕ ДА СЕ ДОКАЖАТ, ТАКА ЛИ? 
- Не бих казал, че е така във всички случаи, но го има и този момент - когато не може да се стигне до сърцевината. 
 
КАКВО СЛЕДВА, АКО СЕ ДОКАЖАТ НЕЧИСТИ КАПИТАЛИ В ПРИВАТИЗАЦИОННА СДЕЛКА? 
- Това ще е престъпление по чл. 253 от Наказателния кодекс, т. е. изпиране на пари. Но за да се смята за доказано, трябва да има осъдителна присъда и тогава съдът е компетентен да постанови конфискация в полза на държавата на самите капитали или еквивалентната им стойност. Мисля, че в Закона за приватизация трябва да се предвиди предприемане на по-задълбочено проучване на произхода на инвестираните средства. 
 
ДОКЪДЕ СТИГНА ПОДГОТОВКАТА НА ЗАКОНА ЗА КОНФИСКАЦИЯТА? 
- Това е сложен закон, идеята не е изоставена, по него се работи и амбициите са съвсем скоро да бъде придвижен. Има политическо решение, търси се обаче удачен юридически инструмент - разширена наказателна или чисто наказателна конфискация. В първия случай самото отнемане на имуществото се свързва с осъдителна присъда, но тя може да засегне и имуществото на свързаните с осъдения лица. Аз съм привърженик на въвеждането на двата способа, така че да може да се прилага гражданската конфискация, когато не може да се проведе успешно наказателно производство. 
 
ТРАДИЦИОННО ВИ СИГНАЛИЗИРАТ БАНКИ, ЗАСТРАХОВАТЕЛИ, ИМА ЛИ НОВИ ДОКЛАДВАЩИ ЛИЦА? 
- За първи път получихме доклади от инвестиционни посредници, както и от лица, организиращи възлагане на обществени поръчки 
/около 3%/. Докладвали са и спортни организации, търговци на оръжие, петрол и петролни продукти. Значително е завишен процентът на сигнали от данъчните органи - двойно спрямо 2001 г. Намалели са сигналите от митниците, но това може би е свързано с предоставянето на директен достъп на агенция Бюро за финансово разузнаване до информационните масиви на агенция Митници. Оттам така или иначе ни предоставят месечно информация за всички операции, включени в техните регистри. Намалели са докладите от търговските банки, но като процентно съотношение, защото иначе сигналите са се увеличили. През 2001 г. са 82%, а през 2002 г. - 76%. Те преобладават, защото банките са "пазачите на вратите". 
 
ИМА ЛИ ВЕЧЕ ОСЪДЕНИ СЛЕД ВСИЧКИ СИГНАЛИ, КОИТО АБФР Е ИЗПРАТИЛА В ПРОКУРАТУРАТА? 
- Два са случаите, приключени с мнение за съд, но все още няма произнасяне на прокуратурата по тях. Наказателното производство при нас е бавно и това е един от проблемите. 
 
КОЙ Е НАЙ-КРУПНИЯТ СЛУЧАЙ? 
- Няколко бяха интересните случаи, сред тях е и варненският. Другият е свързан с опит за сериозна банкова измама за неколкостотин милиона USD, който бе осуетен. Ставаше въпрос за финансова операция със сериозни загуби. Участниците са български лица, които се представят за чужденци чрез инкорпориране в офшорни фирми, за да бъде прикрит действителният собственик на компаниите. Оказа се, че тези български граждани са познати и от други случаи. Самият факт, че някои от банките бяха направили подробно проучване на офертите, говори, че е пипано добре. По онзи крупен случай за опит да се инвестират кеш 25 млн. USD 
/б. р. - за който в. ПАРИ писа най-напред/ разследването продължава в Швейцария и САЩ. Но парите не влязоха в България. 
 
НОВОСТИ В СХЕМИТЕ ЗА ПРАНЕ? 
- Нови са схемите, свързани с използването на ценни книжа като средство за изпиране на пари. Става дума за легализиране на престъпно придобити имущества. Напоследък имахме доста интересен общ случай с Кипър. 
 
ОВЛАДЕНИ ЛИ СА ИЗМАМИТЕ НА ЧЕЙНДЖБЮРАТА? 
- Значително намаляха жалбите. Затворени са възможностите за бабаитско мамене на клиентите. В Еврокомисията се обсъжда повишаване на контрола чрез включването на търговските банки в този процес. Така че идеята на Иван Искров не е толкова взривоопасна, след като се прилага в страни на ЕС. Според тяхната практика обменното бюро трябва да има договор с банка и тя поема отговорност за дейността му. Няма банка, която би пожертвала авторитета си заради пари. Бих предложил такова изменение във Валутния закон и искам да подчертая, че това не е идея на банковото лоби. 
