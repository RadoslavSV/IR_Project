ТРЯБВА ДА СЕ НАМЕРЯТ НАЙ-ПРЕЦИЗНИТЕ ФОРМУЛИРОВКИ, ПРЕПОРЪЧВА ГЕОРГИ ПЪРВАНОВ 

ТАТЯНА ДЯНКОВА  

РЕЗ тази година може да се очакват конституционни промени, свързани със съдебната система. Това прогнозира вчера президентът Георги Първанов. В момента по негови думи се водят консултации, които очертават консенсусен терен. Премиерът Симеон Сакскобургготски също е на мнение, че ще има изменения в конституцията в частта й за съдебната система. Ще има промени и се работи, като се очаква да има много широк дебат, заяви премиерът. На въпроса какво трябва да се промени в основния закон, за да престанат скандалите в съдебната система, той отговори: "Нека тези работи да ги обсъдим, когато е местото и като се решат". 
Според Първанов приемането на промени в конституцията на парче може да доведе до дестабилизация на страната. В рамките на конституционните си правомощия държавният глава се е ангажирал с дискусиите около случващото се в съдебната система. Не е работа на президента да води публична полемика, каза обаче той. Запитан за промени в Закона за съдебната власт, Георги Първанов каза, че те са добре очертани от експертите. Друг въпрос е да се намерят най-прецизните формулировки, добави той. 
Още в началото на есента президентът обеща да поднови консултациите с основните политически сили заради конституцията. Такъв дебат на Дондуков 2 така и не се състоя. Измененията заради съдебната реформа са само част от проблема. Дали ще се наложат корекции във връзка с предстоящото ни членство в НАТО, ще стане ясно, след като Конституционният съд се произнесе по запитването на президента, което той отправи в четвъртък. Промени ще са необходими и преди местните избори, за да се въведе децентрализация на общините. Управляващите имат идеи за промени и заради членството в ЕС. 
В президентската администрация ще има корекции, увери Георги Първанов журналистите вчера, но отказа да даде повече подробности. Той отказа коментар и по случващото се в Националната служба Сигурност, чийто директор Иван Чобанов е назначен с указ, подписан от него. Със специална пресконференция държавният глава ще отбележи първата годишнина от встъпването си в длъжност. 
