МАГИСТРАТИ ЗАЯВИХА, ЧЕ ИМА НАЧИН ПРЕДЛОЖЕНИТЕ ПОПРАВКИ В ПРИВАТИЗАЦИОННИЯ ЗАКОН ДА СЕ АТАКУВАТ 

ЕКИП НА В. ПАРИ  


 
СЪДЪТ, загубилите кандидати и безотговорната опозиция са причината да се стигне до задънена улица при сделката за Булгартабак, обяви вицепремиерът Николай Василев по БНР. Ден по-рано, при завръщането си от Санкт Петербург, той заяви, че съдът не трябва да се меси в приватизацията. Според него правителството и АП, които не са допуснали грешки, са жертва на мощна кампания на тъмни сили и затова като отговор са се появили поправките в приватизационния закон. Според Василев след продажбата на Булгартабак и БТК в страната ще влязат над 1 млрд. USD инвестиции през следващите 4-5 години. Сега Булгартабак разполага с 48-56 хил. т. залежал тютюн от 1997 г. и занапред няма да му трябва суровина. Дясната и лявата опозиция няма да подкрепят промените в приватизационния закон, защото лишават сделките от съдебен контрол. Частни интереси се крият под булото на националната сигурност и това означава засекретени заседания и тайни решения, коментира зам.- шефката на СДС Екатерина Михайлова. Според социалистите много от предложените текстове са противоконституционни, а в други има уловка, която ще извади БТК от стратегическия списък. Левицата иска консултации за друго законодателно решение, различно от консенсуса на свършените факти, каза Румен Овчаров. Срещу проектозакона се обявиха и жълти депутати, сред които Иван Козовски и Пламен Кенаров. Според тях няма да се съберат достатъчно гласове в негова подкрепа. 
Срещу промените ще има атака в Конституционния съд, прогнозира председателят на Върховния административен съд Владислав Славов. Той коментира, че начинът, по който ще се мотивира изключването на съдебния контрол, ще е в нарушение на конституцията. КС има практика в тази насока и не виждам опитът да се говори за национална сигурност, да даде сериозни аргументи за конституционна съобразност на този закон, коментира магистратът. По повод казуса Булгартабак Славов каза, че дори решението на правителството да се одобри от парламента и да влезе в сила, то не може да се пренесе автоматично върху висящите в съда сделки. 
 
ДОРИ ДА СЕ ПРОМЕНИ РЕЖИМЪТ, ПАК ЩЕ ИМА АКТ, КОЙТО ЩЕ ПОДЛЕЖИ НА СЪДЕБЕН КОНТРОЛ 
Проблемът с Булгартабак е ясен, съдът се е произнесъл, 5-членният състав на ВАС е казал решението си, така че спор няма, категоричен бе Славов. Шефът на ВАС заяви, че за тютюневия холдинг е ясно как трябва да продължи процедурата и да приключи сделката. В подкрепа на тезата си магистратът цитира изводи от конференция на Съвета на Европа в Страсбург, според които всеки административен акт подлежи на съдебен контрол. Като смехотворен мотив, за да се избегне съдебния контрол, определи проф. Александър Джеров включването на националната сигурност в закона за приватизацията. Когато човек бяга от съдебния контрол, това показва нещо - страх от съдебния контрол. А щом те е страх, има нещо нередно, добави Джеров. Той беше категоричен, че не могат да се отнемат правата на административния съд, и добави, че контролът върху административните решения на изпълнителната власт е прерогатив на съда, а не на законодателния орган - парламента. 
 
ЕДНО КЪМ ЕДНО 
 
МИЛКО КОВАЧЕВ, МИНИСТЪР НА ЕНЕРГЕТИКАТА И ЕНЕРГИЙНИТЕ РЕСУРСИ: 
ЕЛЕКТРОРАЗПРЕДЕЛИТЕЛНИТЕ предприятия /ЕРП/ не пренасят само електроенергия, а имат докосване до всеки потребител. Ако тези дружества не работят, няма да работят нито централите, нито преносът на ток. В крайна сметка чрез промените в закона за приватизация се защитава българският пазар от потенциални собственици, които не биха изпълнявали задълженията си за обслужване на обществото. Това е цялостна система, която се нуждае от инвестиции и хора, които разбират от този бизнес. 
 

