В СДЕЛКИТЕ ЗА БТК И БУЛГАРТАБАК СЪДЕБНАТА ВЛАСТ ПОКАЗА, ЧЕ ИЗПЪЛНИТЕЛНАТА НЕ ТРЯБВА ДА Е БЕЗКОНТРОЛНА 

НЕЛИ ДОНЕВА, ВАЛЕНТИН ГЕОРГИЕВ  


 
 
МНОГО събития се случиха през отминалата 2002 г. в съдебната система. Но като че ли концентрираната негативна енергия се изля на 28 декември, когато бе застрелян прокурорът от Върховната административна прокуратура Николай Колев пред дома му в София. МВР все още разследва 10-те възможни версии за убийството. Една от тях е за съществуването на връзка между убийството на Колев и смъртта на зам.-началника на охраната на СИБАНК и бивша барета Владимир Димов. Освен че двете престъпления бяха извършени в разстояние на 24 часа, и до двата трупа бяха открити бойни гранати. Според следователи е необичайно такива гранати да се използват както при при поръчков разстрел, така и при самоубийство. 
 
Версията, че Димов сам е посегнал на живота си, разгласи директорът на полицията ген. Васил Василев. Според него Димов се е опитал да се самовзриви с гранатата, но не е успял и затова се е застрелял със собствения си пистолет. Лекари обаче обясниха, че в случай, когато човек е с откъснати пръсти, е доста трудно да се преодолее болката, за да може да се прицели с пистолет с такава точност. Другата версия, лансирана от Едвин Сугарев и варненския апелативен прокурор Васил Миков, е, че поръчител на убийството на Колев е главният прокурор Никола Филчев. 
Междувременно на 3 януари 2003 г. Висшият съдебен съвет свика извънредно заседание, по време на което обаче 
 
НИКОЙ ОТ МАГИСТРАТИТЕ НЕ ПОИСКА ОТ ГЛАВНИЯ ПРОКУРОР ДА КОМЕНТИРА ВЕРСИЯТА ЗА ЕВЕНТУАЛНОТО МУ ПОРЪЧИТЕЛСТВО НА УБИЙСТВОТО НА КОЛЕВ 
Самият Никола Филчев също си спести обяснения. На въпроса, как ще коментира версията, че името му е замесено в убийството на Николай Колев, обвинител N 1 отговори, че това е нормално, като се има предвид постът, който заема. Главният прокурор обеща скоро да бъде свикана пресконференция по повод убийството на Колев и обяви, че излиза в отпуск, за да не пречи на разследването. 
С цел да се гарантира обективност и независимост на разследването председателят на Софийския окръжен съд Нели Куцкова е предложила то да бъде възложено на Националната следствена служба. Филчев отговорил, че следователи от НСлС са включени в разследването с постановление. Четирима прокурори са били против делото за убийството на Колев да се възложи на Националната следствена служба, мотивирайки се с факта, че следователи от Столичната следствена служба вече са започнали работа. 
Да бъде образувано предварително производство по случая "Гном", е поискал Никола Филчев. В справка, изпратена от софийския военноокръжен прокурор Трендафил Трайков до ВСС, се посочва, че се изключва образуването на предварително производство срещу служители на МВР за извършено престъпление, тъй като такова няма. На извънредното заседание на ВСС обаче магистратите решиха, че не са съгласни с тези констатации. Те зададоха въпроса, как и защо, след като всички разрешения са били издадени законно, а информацията е била унищожена в законния срок, все пак информацията е изтекла. Според магистратите престъпление от страна на МВР е налице. 
ВСС реши още, че би било добре да се засили и контролът върху МВР при използване на подслушвателни устройства. 
10 дни преди покушението над прокурора Николай Колев, на 18 декември, 
 
ВИСШИЯТ СЪДЕБЕН СЪВЕТ ЗА ПЪРВИ ПЪТ ИЗПОЛЗВА ПРАВОМОЩИЯТА СИ ДА ПОИСКА ОСТАВКАТА НА ВИСШ МАГИСТРАТ, И ТО НЕ НА КОЙ ДА Е, А НА ГЛАВНИЯ ПРОКУРОР НИКОЛА ФИЛЧЕВ 
Това стана при тайно гласуване с 13 гласа за, 9 - против и един въздържал се. Още тогава стана ясно, че магистратите разчитат по-скоро на морала на главния прокурор, тъй като решението им няма юридическа стойност. След решението обаче така и не последва реакция от страна на Никола Филчев. На извънредното заседание, което ВСС свика на 3 януари 2003 г., се оказа, че никой от магистратите не е отворил дума за предложението за оставката на главния прокурор. Самият Филчев присъства, но също не коментира нищо по случая. 
Част от мотивите на съвета да поиска от главния прокурор да си подаде оставката бяха, че "Никола Филчев е въвел авторитарен стил на работа с подчинените си. Под влияние на възприетите от Филчев методи в оглавяваната от него институция царял страх, като с това била парализирана нормалната дейност на прокуратурата и тя била затруднена да изпълнява конституционните и законовите си задължения." 
Самият главен прокурор не присъства на заседанието на съвета, когато му бе поискана оставката, въпреки че ВСС неколкократно го кани, за да може Филчев да заеме някаква позиция. Зам. главният прокурор Христо Манчев още тогава заяви, че Филчев няма намерение да си подава оставката. В подкрепа на тайното гласуване се обявиха шефовете на ВАС и ВКС Владислав Славов и Иван Григоров. 
Два дни преди ВСС да реши да предложи на главния прокурор да си подаде оставката, на 16 декември, конституционните съдии отхвърлиха като противоконституционни 44 от поправките в съдебния закон. 
По този начин отпадна възможността, предвидена в последните промени в Закона за съдебната власт, една пета от членовете на Висшия съдебен съвет да имат право да снемат имунитета на всеки магистрат, включително и този на главния прокурор. 
С решението на Конституционния съд отпада и мандатността на председателите на съдилищата, прокуратурите и следствените служби. Конституционните съдии обаче отхвърлиха искането целият закон да бъде обявен за противоконституционен. 
Твърде много работа имаше през годината Темида и по отношение на приватизацията. Противно на правителствените уверения за прозрачност и честност на процеса двете мегасделки - за Булгартабак и за БТК, акостираха във Върховния административен съд. 
Както можеше и да се очаква, той отмени избора на Тobacco Сapital Рartnetrs за купувач на тютюневия холдинг и току на финала спря проговорите за продажбата на телекома между АП и регистрирания във Виена Viva Ventures. Официалната пропаганда побърза да окачестви тези решения като 
 
БРЪНКИ ОТ ОБЩАТА ЗАДЪЛБОЧАВАЩА СЕ БИТКА МЕЖДУ СЪДЕБНАТА И ИЗПЪЛНИТЕЛНАТА ВЛАСТ 
в страната. Истината обаче беше станала известна на обществото дълго преди това. Защото цяло лято медиите не престанаха да алармират за открития лобизъм от страна на някои правителствени среди в полза на конкретна фирма фаворит, предопределена да купи Булгартабак, за куп нередности по офертата й, за твърде скандалната постановка да си хем продавач, изготвяйки правния анализ на дружеството, хем негов купувач и за какво ли още не. И би било наистина сигнал за липса на правораздаване, ако Темида си беше затворила очите пред нагласеното своеволие, както и ако недалновидно бе "изпуснала" БТК на фона на десетките предупреждения за нередности по процедурата и легитимността на купувача. 
Прокуратурата, а и съдът просто спряха поредната авантюра, докато нещата наистина се изяснят. Ето защо всички приказки, че по този начин се гонели чуждите инвеститори, звучат крайно спекулативно. Напротив - точно съдебната система в случаите с БТК и Булгартабак показа, че изпълнителната власт и съответните управляващи не са и не могат да бъдат безконтролни в своите действия. Може да звучи почти като виц, но именно съдебната власт стори в случая услуга на управниците ни, като предотврати /поне засега/ извършването на глупост от страна на някои министри и чиновници, спестявайки им бъдещи неприятности. 
 
ПРИВАТИЗАЦИОННАТА ДРАМА ОБАЧЕ НЯМА ИЗГЛЕД ДА ЗАТИХНЕ И СЛЕД ТЕЗИ ДВЕ СЛУЧКИ 
Нека си спомним за опитите да се придаде политически привкус на съдебните решения от страна на властта. Или за размаханите плашила, че нямало да получим покана за НАТО, че даваме лош сигнал на чуждите инвеститори, че съдебната ни система е проблем за страната. Истинският проблем всъщност би настъпил, ако мнозинството в парламента дръзне да погази конституцията и приеме скандалните поправки в приватизационния закон, с които да отреже съдебния контрол върху сделките. Още повече ако създаде прецедент за действието им със задна дата. 
Ясно стана, че проблемите идват от недоизяснени интереси някъде по върховете и от недотам коректната намеса в работата на АП от страна на кабинет, парламент и отделни министри. 
На 4 декември 2002 г. ВАС прекрати делото за бюджет 2003, след като на 28 ноември даде ход по него. Причината съдът да спре делото беше, че проектобюджетът за 2003 г. вече бе приет на първо четене в Народното събрание. 
На практика обаче Върховният съд призна жалбата, подадена от ВСС срещу приетия от правителството документ в частта му за съдебната власт, за основателна и допустима. Според съда с действието си Министерският съвет действително е нарушил текстове от конституцията. 
На извънредното заседание, което ВСС свика на 3 януари 2003 г., висшите магистрати отново констатираха наличието на недостатъчен бюджет за съдебната система. Новият говорител на съвета Светла Иванова заяви, че ВСС е решил да изпрати писмо до премиера Симеон Сакскобургготски и до председателя на НС Огнян Герджиков, в което да ги уведомят за недостатъчния съдебен бюджет. Копие от писмото ще бъде пратено и до председателя на Европейската комисия за България Димитрис Куркулас. Целта на писмото е да се види, че ако в съдебната власт има затруднения, до голяма степен тяхната причина е в малкото финансови средства, обясни председателят на Окръжния съд в София Нели Куцкова. 
Никой от магистратите не поиска от главния прокурор да коментира версията за евентуалното му поръчителство на убийството на Колев. 
