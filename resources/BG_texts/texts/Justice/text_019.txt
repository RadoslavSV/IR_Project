ЗА ТРИ ОТ ТЯХ Е ИЗПРАТЕНО ИСКАНЕ ЗА ПРЕКРАТЯВАНЕ ПО ИНИЦИАТИВА НА ПРОКУРОРА 

ГЕРГАНА СТЕФАНОВА  

В РЕЗУЛТАТ на работата по издирване на данни и установяването на контакт с нелицензирани дружества е стартирана процедура по прекратяване в още шест дружества. 
За едно от тях - Национална осигурителна компания Балкан, което не е открито на регистрирания адрес, е сигнализирана Национална служба Полиция и срещу дружеството е заведено следствено дело. 
По предварителен график надзорният орган е направил три планови проверки в офисите на ДПФ Бъдеще - София, Пенсионноосигурителен фонд - Пловдив, и ДПФ Мелинвест - Сливен. Във връзка с констатациите от проверката за пловдивския пенсионноосигурителен фонд е сезирана Върховната касационна прокуратура с искане да бъде разпоредена на проверка за предотвратяване на злоупотреби със средствата, набрани от граждани и работодатели. 
 
ПОРАДИ ОТКАЗ НА АКЦИОНЕРИТЕ НА ЗОПФ КАПИТАЛ - СОФИЯ, ДПФ БЪЛГАРСКА ЗЕМЯ - САМОКОВ, И ДПФ ДЪЛГОЛЕТИЕ - СОФИЯ, ДА ИЗВЪРШАТ НЕОБХОДИМИТЕ ДЕЙСТВИЯ ЗА ТЯХНОТО ПРЕКРАТЯВАНЕ, ДАОН Е ИЗПРАТИЛА СИГНАЛ С ИСКАНЕ ЗА ПРЕКРАТЯВАНЕ ПО ИНИЦИАТИВА НА ПРОКУРОР 
През миналата година са одобрени плановете за ликвидация на дружествата ОДПФ Подкрепа - София, ДПФ Литекс инвест ТВ - Ловеч, ДПФ Бъдеще - София, ДПФ Мелинвест - Сливен, НПК Дълголетие - София. 
За дружествата ПОФ Защита, ОДПФ Подкрепа и ПФ Хемус - София, които реално не са осъществявали дейност по доброволно пенсионно осигуряване и нямат осигурени лица, но подлежат на прекратяване с ликвидация, са изготвени решения на ДАОН със съгласие за вписване на ликвидация в съда. 
Към 31 декември 2002 г. от търговските регистри на съответните окръжни съдилища са заличени дружествата ДПФ Бъдеще - София, Републикански осигурителен фонд София, ПФ Бъдеще - София, ДПФ Кооператор - София 
Във връзка с проверката през 2001 г. в НОФ-1 е подаден сигнал до Софийската градска прокуратура и е изпратено писмо до Дирекция Национална служба полиция, в резултат на което през 2002 г. срещу дружеството е образувано следствено дело. Дружеството не е подавало заявление и не е получавало лиценз от ДАОН за осъществяване на дейност по допълнително доброволно пенсионно осигуряване. Предметът на дейност на НОФ-1 изключва възможността за прилагане на процедурата за прекратяване на дружеството чрез ликвидация под надзора на ДАОН. При проверката е установено, че НОФ-1 е сключвало дългосрочни договори с физически лица, по силата на които е набирало средства и поемало задължение след изтичане на договорения срок да изплаща пожизнено на тези лица определени месечни суми. Дейността, извършвана от НОФ-1, има белези на банкова, застрахователна и пенсионноосигурителна дейност, за осъществяването на които се изисква получаване на разрешение /лиценз/ съгласно специалните закони. 
ДАОН е приела документи за издаване на лиценз за актюер на пенсионноосигурителни дружества и фондове за допълнително пенсионно осигуряване на 11 физически лица. Поради неспазване на изискванията на указанията е отказано издаването на лиценз на един от кандидатите. 
 
ПРЕЗ 2002 Г. Е НАПРАВЕНА ПЪЛНА ПРОВЕРКА ВЪВ ВРЪЗКА С ЛИКВИДАЦИЯТА НА БЕРЛИНИШЕ ЛЕБЕН ПОАД, ПРИ КОЯТО Е УСТАНОВЕНО, ЧЕ ВСИЧКИ ЗАДЪЛЖЕНИЯ КЪМ ОСИГУРЕНИТЕ ЛИЦА СА ИЗПЪЛНЕНИ 
По-късно дружеството е уведомило ДАОН, че документацията, подлежаща на архивиране, е предадена в Държавен архивен фонд и са представени копия от съответните приемо-предавателни протоколи. През юни Берлинише Лебен ПОАД получи от ДАОН решение за съгласие за заличаване от Търговския регистър на пенсионните фондове, управлявани от дружеството. То е заличено със решение на СГС от 8 юли 2002 г., а управляваните от него пенсионни фондове - с решение от 24 юли 2002 г. 
