Правителството има месец да продаде "Булгартабак" без съдебен контрол
ЕКИП НА "ДНЕВНИК" 6/2 - 20:14 ч.

   
Правителството разполага с не повече от месец да приключи сделката за "Булгартабак" по новите правила, които в четвъртък парламентът прие окончателно като поправки в закона за приватизация. Теоретично това е най-късият срок, преди Конституционният съд евентуално да отмени като противоречащи на основния закон поправките, предвиждащи съдът да няма контрол над продажбата на холдинга и още няколко дружества в списък, свързан с националната сигурност. Според юристи в парламента, дори това да се случи, ако междувременно сделката за "Булгартабак" е приключила, тя няма да може да бъде отменена, а решението на съда ще е валидно за предстоящи процедури. Междувременно може да се очаква президентът също да наложи вето на поправките в закона, което означава, че те ще трябва да бъдат прегласувани. 

Така в рамките на броени седмици няколко институции трябва светкавично да придвижат сделката за "Булгартабак". Агенцията за приватизация (АП) трябва да изготви доклад на базата на подадените три окончателни оферти - от "Тобако кепитъл партнърс", "Росбулгартабак" и "Тобако холдинг". Докладът ще се внесе в правителството с направено предложение за класиране на окончателните оферти на кандидатите. Министерският съвет трябва да определи купувача по сделката, който след това се одобрява и от парламента. После агенцията провежда преговори с избрания кандидат и подписва договора за продажба. Приватизационният договор, след като бъде одобрен от надзорния съвет на Агенцията за приватизация, се одобрява от Министерския съвет. Следва окончателно решение от парламента. 

Приватизационната процедура за "Булгартабак" беше спряна от Върховния административен съд (ВАС) на етап избор на купувач. В мотивите си магистратите указаха АП да декласира от конкурса предпочетения купувач "Тобако кепитъл партнърс" заради липса на финансова обезпеченост на офертата и ясно изразени мандатни отношения с "Дойче банк". 

Последвалото официално обявено прехвърляне на акциите на "Тобако кепитъл партнърс" от адвокатска кантора "Джингов, Гугински, Величков и Кючуков" на "Дойче банк" се тълкува от юристите в мнозинството като новонастъпило обстоятелство. Според тях то е извън обхвата на влязлото в сила съдебно решение за декласирането на избрания купувач. По този начин се елиминира посоченият от съда конфликт на интереси, който произтичаше от факта, че четиримата адвокати бяха изготвили и правния анализ на "Булгартабак", обясниха юристи. Така според тях компанията може да се върне обратно в наддаването. 

Депутатите подкрепиха текста, според който решенията на АП за приватизацията на дружествата, включени в специалния списък, да не могат да се обжалват по реда на законите за Върховния административен съд и административното производство. За отпадането на съдебния контрол гласуваха 115 народни представители, 90 бяха против, сред които 7 от НДСВ, а останалите от опозицията от ОДС и "Коалиция за България". 

С премахването на съдебния контрол няма да има прозрачна приватизация, а прозрачна безотговорност, заяви депутатът от "Коалиция за България" Любен Корнезов. Кой се страхува от закона - този, който го нарушава, допълни той. Лидерът на Движение "Оборище" Тошо Пейков смени обявената си онзи ден позиция и не гласува за премахването на съдебния контрол защото "из съдебната система броди "Джак Изкормвача" и "Жоро Павето". Неговите хора обаче бяха против премахването контрол. 

Цялото гласуване на закона стана с постоянно "подсказване" към мнозинството. Това правеше една от експертките на председателя на икономическата комисия в парламента Валери Димитров, която използваше познатата система с вдигане на червен флумастер "против" и зелен "за". Йордан Соколов от ОДС се възпротиви на знаците за гласуване. Те трябва да се дават от председателя на комисията, а не от секретарката, защото утре някой от обслужващия персонал на парламента може да подава сигнали, беше аргументът на Соколов. При гласуването на спорния текст за съдебния контрол Валери Димитров обаче извика на служителката да продължи с вдигането на флумастерите. 

Депутатите не гласуваха кои точно ще са дружествата, които ще се продават по новата процедура. Икономическата комисия гласува в списъка освен БТК, "Булгартабак", "Кинтекс", "Тератон", ВМЗ - Сопот, и седемте електроразпределителните дружества да влязат още БМФ, БРП и "Балкан ер тур". Окончателният списък и целият закон ще бъдат приети в петък. 
