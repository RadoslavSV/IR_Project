     Емисия: Петък, 4 Февруари 2000
                    
                  Ангел Василев остава в ареста
                  БОРИСЛАВА РАДОЕВА
                  Софийският апелативен съд отказа вчера да пусне на свобода 
                  строителния предприемач и шеф на “Колонел” Ангел Василев, 
                  обвинен, че е поръчал разстрела на бившия премиер Андрей 
                  Луканов. Магистратите потвърдиха решението на Софийския 
                  градски съд от 28 януари т. г., според което той трябва да 
                  остане в ареста. Мотивите са, че Василев може да се укрие и да 
                  извърши друго престъпление. Освен това, според 
                  Наказателно-процесуалния кодекс основанието за постоянна мярка 
                  “задържане под стража” е обвинение за престъпление, което се 
                  наказва с повече от 10 години затвор, както е при Василев, 
                  подчертаха магистратите. Съдът посочи и наличието на още две 
                  висящи дела срещу шефа на “Колонел”, които също са аргумент за 
                  оставането му в ареста. 

                        Ангел Василев беше докаран под конвой от следствения 
                        арест в апелативния съд вчера следобед. Той поиска да 
                        променят мярката му “арест”, но получи отказ на всички 
                        инстанции и бе върнат в килията.
                        СНИМКА: БОРИС РАЗАКЛИЕВ 

                  Адвокатите Димитър Вълчев и Лъчезар Таков, които бранят 
                  интересите на Василев, заявиха, че той е бил екстрадиран от 
                  Чехия след показанията на задържаните за съучастничество Юрий 
                  Ленев и Георги Георгиев. И двамата обаче по-късно са се 
                  жалвали във военната прокуратура, че са били бити от полицаи 
                  при задържането им по време на предварителното производство. 
                  Според защитата на Василев в този случай съдът трябва да 
                  прецени доколко тези показания са достоверни и са основание за 
                  екстрадиция и арест на Василев. Адвокат Таков пък поясни, че 
                  по-късно обвиняемият Георгиев се е отказал от показанията си 
                  срещу Василев. Защитата настоя за замяна на мярката “задържане 
                  под стража” с “домашен арест” или “парична гаранция”. 
                  Василев е привлечен по обвинение за тежко престъпление, което 
                  дава основание да се смята, че той ще се укрие или ще извърши 
                  друго престъпление и затова не са нужни доказателства, 
                  контрира прокурорът по делото Стамен Петков.
                  Съдът прие това твърдение и допълни, че през 1998 г. делото 
                  срещу Василев вече е било образувано, а той не се е завърнал 
                  от Чехия. 
                  Ще обжалваме мярката отново, но това ще стане най-малко след 
                  два месеца, обясни адвокат Таков. Според него проблем е и 
                  това, че следствието не предоставя на защитата никакви 
                  материали по делото. Четем вестници, поясни информираността си 
                  Таков.


