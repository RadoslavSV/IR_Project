ГРАЖДАНСКИ КОМИТЕТ ПОИСКА ОСТАВКАТА НА НИКОЛА ФИЛЧЕВ 

МАРИАНА КИРОВА, НЕЛИ ДОНЕВА  

 ОТВОРЕНО писмо до председателя на парламента Огнян Герджиков Едвин Сугарев поиска отговор на въпроса по какви причини шефът на парламента се обявява в защита на главния прокурор Никола Филчев. Сугарев постави и конкретни въпроси, свързани с участие на Герджиков в Агробизнесбанк и в съвместна фирма с вътрешния министър Георги Петканов. Междувременно 33-ма граждани внесоха подписка в прокуратурата с искане за оставката на главния прокурор Никола Филчев, като завериха искането нотариално. До 18-20 дни ще има отговор по подписката от прокуратурата, съобщи Николай Соларов от ВКП. Той уточни, че подписката ще бъде дадена на Никола Филчев. Според Соларов в нея има елементи на пропаганда. Инициативата за внасянето на подписката е възникнала в Интернет форума на електронното издание Медиапул. Главният редактор на медиата Стояна Георгиева отрече изданието да е организирало внасянето й. 
Аз защитавам не Никола Филчев, а институцията главен прокурор, каза Огнян Герджиков на спешна среща с медиите часове след като писмото на Сугарев бе огласено. Според него е недопустимо да се дискредитира главният прокурор, да му се "слага сатър в ръката" и да му се приписва убийство. 
Много преди да стана народен представител - през декември 2000 г., беше прекратено образуваното предварително производство по отношение на пловдивската банка Агробизнесбанк, на която около година и половина бях синдик, каза Герджиков. Той бе попитан дали срещу него е било заведено следствено дело от пловдивското следствие за престъпление по служба като бивш синдик на Агробизнесбанк и дали може да съобщи името на прокурора, който е прекратил тази преписка. Парламентарният шеф каза, че не може да си спомни името на прокурора. 
В писмото си Сугарев пита още председателя на парламента какви са отношенията на фирмата Фактор консулт ООД към приватизацията нa предприятието Агропромстрой-Монтана. Освен Герджиков съдружници във фирмата са министърът на вътрешните работи Георги Петканов и неговият заместник Тоню Железчев, както и членът на комисията за конкуренция Драгия Драгиев. Смятам, че няма нищо нередно в това юристи, които са с добра позиция в обществото, да направят своя фирма, заяви Герджиков. Тази фирма обаче така и не проработила 7 години. Тя нямала никаква дейност и нито една сделка, въпреки че имала банкова сметка, в която нямало постъпления. Тя нямала нищо общо с Агропромстрой. Сугарев поставя още въпроса истина ли е, че председателят на парламента е член на УС на Агропромстрой. Според написаното от Сугарев това предприятие е кредитен милионер с 90 милиона дългове основно към Банката за земеделски кредит. Председателят на парламента отрече подобна връзка. В УС на Агропромстрой той участвал само броени месеци и имало един или два негови подписа при самото учредяване, след което напуснал, тъй като пътуването до Монтана му създавало затруднения. 
 
