ОБВИНЕНИЯТА КЪМ ДЕПУТАТА СА ЗА РЕВИЗИОНЕН АКТ, ПРИКЛЮЧИЛ БЕЗ КОНСТАТИРАНИ НАРУШЕНИЯ 

МАРИАНА КИРОВА, НЕЛИ ДОНЕВА  

АТАКИТЕ към мен са атака към политиците въобще. Това заяви за в. ПАРИ депутатът от ОДС Никола Николов. Той каза още, че се готви да даде убедителен отговор по обвиненията пред временната комисия в парламента, която вероятно ще бъде създадена, за да проучи данните и да предложи на пленарната зала проект за решение по искането на имунитета му. Депутати от НДСВ заявиха пред в. ПАРИ, че искат внимателно да се запознаят с мотивите на главния прокурор и да преценят основателни ли са или не. Вчера председателят на парламента получи мотивите. В тях се казва, че поради голямата стойност на присвоеното държавно имущество предвидената наказателна санкция е затвор от 10 до 30 години. 
Обвиненията към Никола Николов са свързани със завод Диамант-Разград, на който той е бил управител от 21 април 1992 до 31 юли 1995 г. Ревизионният акт приключи със заключение, че няма нарушения, каза Никола Николов пред в. ПАРИ. Като доказателство за искане на имунитета ми обаче служи този ревизионен акт, който постановява, че отпада отговорността от мен и от екипа, който е управлявал Диамант, допълни той. 
Не знам какви нови доказателства може да се появят след 8 години, коментира Никола Николов. Поради тази причина според него всяко подобно обвинение се превръща в политическо. Практически е дадена неограничена власт на прокуратурата и тя може да се опитва да хвърля петно със съмненията си върху всяко политическо лице, заяви Николов. Дадената от юридическото лоби на СДС власт на прокуратурата над всичко и всички сега показва, че има власт и над политиците, каза той. 
Първият случай, когато той бе викан в прокуратурата, бе преди около година и половина. Тогава не стана ясен мотивът. Николов припомни как по телефона са били повикани той, Антоан Николов, а по-късно и Стефан Софиянски и след това са били сочени като хора от корумпираната част на СДС. Тогава фактически беше създадена тази възможност прокуратурата да знае, че освен всичко друго има и огромна власт да смачка имиджа на един политик, коментира набеденият депутат. Според него при сегашните атаки към него хората, които подкрепят главния прокурор в СДС, са били успокоени с тезата, че той няма да бъде разследван за нещо, което се е случило по време на управлението на СДС. 
 

