      Емисия: Четвъртък, 3 Февруари 2000
                    
                  Пратиха делото “Дунев” в прокуратурата
                  БОРИСЛАВА РАДОЕВА
                  Следственото дело за източването на Частна и земеделска 
                  инвестиционна банка (ЧЗИБ) е приключило с мнение за съд и 
                  вчера е изпратено в прокуратурата, съобщиха от 
                  Специализираната следствена служба. Мнението на следовател 
                  Мария Иванова е, че бившият шеф на трезора Кирил Дунев и 
                  неговата заместничка Дора Аврамова трябва да понесат 
                  отговорност за престъпление по служба във връзка с отпускането 
                  на 19 кредита (чл. 282, ал. 3 от НК). Сред тях има договори, 
                  които са подписвани или само от Дунев, или само от Аврамова, 
                  въпреки че двамата представляват банката, обясняват от 
                  следствието. Освен това много от кредитите не са имали реално 
                  обезпечение, твърдят обвинителите. Според тях на ЧЗИБ са 
                  причинени вреди в размер на 374 236 000 стари лева. 
                  В случай на доказване на престъплението Дунев и Аврамова може 
                  да бъдат осъдени на затвор от 3 до 10 години. Магистрати 
                  поясниха, че до няколко месеца прокуратурата ще изготви 
                  обвинителното заключение и ще го внесе в съда. Той трябва да 
                  насрочи дата за началото на процеса. 
                  Делото срещу Дунев беше образувано на 20 май 1997 г. от 
                  тогавашния главен прокурор Иван Татарчев. По-късно следствието 
                  го приключи и изпрати на Софийска градска прокуратура, която 
                  го ръководеше пряко. Оттам обаче го върнаха за доразследване, 
                  тъй като не са били изпълнени подробните писмени указания на 
                  главния прокурор от 20.05.1997 г.
                  В началото на декември м.г. Кирил Дунев бе арестуван. Съдът го 
                  пусна в началото на януари т. г. срещу парична гаранция от 
                  4000 лв. Дора Аврамова плати за свободата си 1500 лв. 

                        През 1997г. делото срещу Дунев бе образувано за 
                        изчезнали над 1 милион екю на транспортното 
                        министерство. Парите са били отпуснати по програма ФАР, 
                        но след като са внесени в банката, са изчезнали. През 
                        1998 г. разследващите иззеха от офисите на ЧЗИБ 
                        документи за 19 отпуснати кредита. На 21 декември м. г. 
                        делото срещу Дунев бе разделено на две - за отпускането 
                        на кредитите и за присвояване на 150 000 долара. Към 
                        второто дело, което не е приключено, са и материалите за 
                        парите по програмата ФАР.

