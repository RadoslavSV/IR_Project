 ТАТЯНА ДОНЧЕВА, ДЕПУТАТ ОТ КОАЛИЦИЯ ЗА БЪЛГАРИЯ: ПОДСЛУШВАНИ СА И ДЕПУТАТИ ОТ МНОЗИНСТВОТО 
ПОДСЛУШВАНЕТО на телефона на г-жа Анелия Атанасова, който всъщност е телефон на проекта Местно самоуправление, означава подслушване на всички, ангажирани с този съвместен проект на българското правителство и американската агенция. Там влизат МРРБ, комисията по местно самоуправление, областни управители, кметове, неправителствени организации. 
Проблемът не е на СДС, той е на всички, защото там влизат и депутати от мнозинството, включително от ДПС. Не е въпросът, дали някой може да допусне, че бившият шеф на контраразузнаването извършва шпионаж. Проблемът е, че това се използва като претекст да бъдат подслушвани телефони и на други лица и да се разшири обхватът. Но още по-любопитно е, че прокуратурата е поискала материалите, след като тези мероприятия са били прекратени поради липса на факти за онова, което се търси. Не знам защо този факт трябва непрекъснато да ни убягва. 
 
ВАСИЛ МИКОВ, АПЕЛАТИВЕН ПРОКУРОР НА ВАРНА: ВСЯКА ОСТАВКА Е МОРАЛЕН АКТ 
ГЛАВНИЯТ прокурор повече от два месеца не удостои с присъствие Висшия съдебен съвет и след смъртта на Николай Колев отиде на заседанието. След толкова дълго отсъствие той избра точно този момент и според мен имаше стъписване у ВСС от този факт. Относно оставката голяма част от изнесеното имаше за основа дефицит на морал. Атмосферата в прокуратурата е на страх и безпринципност. Искането на оставка и даването й са морални актове. 
Знам, че през Варна минават канали за тези прословути пилешки бутчета. Скоро имаше скандал със сто тона говежди езици, които две години стояха в един склад и изневиделица трябваше бързо да бъдат освободени, като се твърдеше, че ще бъдат реекспортирани в Македония. Това един депутат ми го сподели по телефона, че най-вероятно ще бъдат отклонени от маршрута и ще бъдат продадени пак в страната. Има канали за цигари, за наркотици. Преди две години имаше задържано голямо количество на пристанището. Говори се, че крадени коли се изнасят с контейнери. 
