ПРЕХВЪРЛЯНЕТО Й КЪМ КАБИНЕТА ЩЕ СЪЗДАДЕ БЕЗКОНТРОЛНОСТ 

ИВАН ДИНКОВ, ПОЛИТОЛОГ  

ПРЕЗ последните няколко месеца съдебната власт стана фокус на обществен, политически и медиен дебат. В центъра на този дебат за пореден път се оказа българската прокуратура. За съжаление истинският въпрос не беше поставен. 
 
ФАКТИТЕ 
НС прие нов съдебен закон. Прокуратурата образува проверки срещу двамата зам.-министри на правосъдието. ВАС спря приватизацията на Булгартабак, а прокуратурата - на БТК. ВСС поиска оставката на главния прокурор. Прокуратурата - депутатски имунитет. Бяха написани отворени писма. Граждани внасяха подписки. Убиха висш прокурор. ЕС замрази преговорите с България по глава Правосъдие. На този фон се появи идеята за промяна на конституцията, прокуратурата да премине към изпълнителната власт, а за целта - да се свика ВНС. 
Същинският проблем с прокуратурата е, че тя има тотален монопол върху наказателния процес 
И този монопол не е балансиран по никакъв начин и от нищо. Дори напротив - тя образува и прекратява проверки и предварителни производства, когато поиска. Ако поиска. Сроковете за внасяне на обвинителни актове са препоръчителни. Какъвто и да е контрол върху тази й дейност липсва. А понеже прокуратурата е йерархична и централизирана, главният прокурор в рамките на ведомството си разполага с абсолютна власт. След решението на КС - и с абсолютна недосегаемост. Въобще. 
Парадоксалният резултат от толкова много пълномощия е, че няма арбитър, който да удостовери или опровергае съмненията в самите прокурори. 
Единственият досега пробив дойде през 2000 г. след осъдителното решение на Евросъда по делото "Асенов". Оттогава вече съдът, а не прокуратурата се произнася по арестите и гаранциите. Тук е голямата болка на българската прокуратура. Статистиката обаче показва, че съдът по-рядко от прокуратурата пуска под гаранция. Докато с това се занимаваше прокуратурата, се разиграха скандалите с Барона, Карамански и сие плюс случаите на задържани обикновени люде за по 7-8 и повече години, което си е чиста проба присъда без съд. И все пак метастазите на това отминало щастие са живи - според Закона за народното здраве прокурор може да ви вкара за 30 дни в лудница, за да бъдете изследван. Прокуратурата също така все още има контрол върху задграничните пътувания на своите обвиняеми и проверявани. 
 
ОБЩЕСТВЕНИЯТ ДОГОВОР 
По силата на този договор суверен на властта е народът, който делегира част от нея на избрани от него, като при това не я губи. В замяна на това избраните се задължават да управляват от негово име и за негово добро. Какъв обществен интерес изразява или защитава прокуратурата? 
Ако обикновен човек случайно присъства на административно дело или на дело срещу държавата, той ще види объркването на прокурора - къде да застане: на мястото на ответника или на това на бранителя на законосъобразността. 
 
ВСЕКИ БИ СЕ ОБЪРКАЛ 
Би се объркал и ако следи приватизацията - защо прокуратурата участва. Държавата е собственик и като такъв има права, вкл. и да продава както намери за добре.Купувачът си е купувач. И ако е недоволен или пренебрегнат, се обръща към съда. Какъв интерес би могла да брани там прокуратурата? А тя спира сделки. 
Истината е, че прокуратурата би трябвало да брани обществения интерес, но след като не го прави, а брани някакъв свой собствен интерес, то реалният дебат днес не е къде е мястото на прокуратурата, а какъв е начинът, по който обществото да се пази от този, който би трябвало да го пази. 
Съществува например механизмът на пряко сезиране на съда от граждани дори когато те не са потърпевши от престъпление.Той е съществувал у нас преди 9.09.1944 г., не изисква конституционни промени и разбива обвинителния монопол на прокуратурата. 
Сама по себе си смяната на мястото на прокуратурата без съпътстващо я ограничаване на прокурорските правомощия или балансирането им с отговорности, срокове и контрол по същество ще е равнозначна на делегитимация на обществения договор 
Т. е. прехвърлянето на прокуратурата ще доведе до конституирането на легитимен произвол. 
Съдебната власт ще престане да бъде арбитър на изпълнителната.Това ще узакони наличното състояние - сливането на политическия и икономическия елит с държавното обвинение без възможност за друго. 
 
БРОНЯТА 
Конституцията, създадена в началото на прехода, целеше да предпази съдебната власт от политическа намеса. Затова всичките й звена - следствие, прокуратура и съд, получиха несменяемост и имунитет. Целта беше добра, но реализацията й породи сериозен проблем. Прокуратурата наследи правомощията си отпреди 10.11.1989 г. Тогава обаче те бяха свързани с дисциплинарна и административна отговорност - ежемесечен отчет за броя висящи дела и задържани лица, а днес са барикадирани зад имунитета и несменяемостта. 
Така тяхната независимост се превърна в недосегаемост. А другата дума за това е възможност за 
 
ЗАКОНОВО ГАРАНТИРАН ПРОИЗВОЛ 
Там, където той присъства, нито един морал не е спасение - произволът рано или късно се консумира. 
Така че въпросът не опира до Филчев или Манчев. Истината е, че нито прокуратурата, нито следствието заслужават имунитет. С имунитет се ползват само онези органи, чиито решения имат всеобща задължителна сила, а те в България все още са само парламентът и съдът. Това е единственият проблем, изискващ конституционно решение. Всичко останало се регламентира със закон. 
И докато този проблем не бъде решен, българския израз "Ще те дам на съд" ще продължава да означава "Ще те дам на прокурор". 
 

