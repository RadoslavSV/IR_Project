ХРАМЪТ НА ТЕМИДА НЕ МОЖЕ ДА Е КАТО ЦЪРКВА - ОТДЕЛЕНА И НЕЗАВИСИМА ОТ ДЪРЖАВАТА 

С МЛАДЕН ЧЕРВЕНЯКОВ, ДЕПУТАТ ОТ КОАЛИЦИЯ ЗА БЪЛГАРИЯ, РАЗГОВАРЯ СВЕТЛАНА БЕЛОУСОВА  

 
  
 ПРИ ТОЛКОВА НАТРУПАНИ ПРОБЛЕМИ В КАКВА ПОСОКА ТРЯБВА ДА РЕФОРМИРА СЪДЕБНАТА СИСТЕМА? 
- Необходимостта от реформи се обуславя от две групи причини. Първите са недостатъците и наболелите проблеми в съдебната система, които се наблюдават в нейното развитие от 1991 г. насам. Много ми хареса един израз на експертите, че днес съдебната власт се е превърнала в нещо като църква - т. е. отделена и независима от държавата. Това, което се забелязва в развитието на съвременния принцип на разделение на властите, което по същество е разделение на функциите на единната държавна власт и непрекъснато минаване на функциите от една към друга власт и взаимен баланс и контрол между тях, днес е далече от практическа реализация. На второ място са причините, които се обуславят от евентуалното ни членство в Европейския съюз и присъединяването ни към НАТО. Очевидно е, че и в декларацията на 19-те в Прага, а и в ежегодните препоръки на Европейската комисия в докладите за напредъка на България се посочват редица недостатъци в съдебната система, които трябва да бъдат отстранени. Но моето мнение е, че причините са преди всичко вътрешни. 
 
ПРЕЗ ПОСЛЕДНИТЕ МЕСЕЦИ МНОГО УСИЛЕНО СЕ ЗАГОВОРИ ЗА РЕФОРМА НА СЪДЕБНАТА СИСТЕМА И ОТ ОТДЕЛНИ ПОЛИТИЧЕСКИ СИЛИ, И ОТ ПРЕДСТАВИТЕЛИ НА МАГИСТРАТУРАТА. В КАКВА ПОСОКА ТРЯБВА ДА БЪДАТ ТЕ СПОРЕД ВАС? 
- Очевиден е консенсусът за необходимостта от промени. Но наред с лансирането на идеи СДС и някои представители на магистратурата се опитват да направят всичко възможно, за да запазят сегашното статукво. Не е изключено те да симулират промени, за да се отговори на обществените очаквания, но в крайна сметка целта да е запазване на статуквото. Моето мнение е, че са необходими промени в четири основни насоки. Първите две са структурните промени. Тук има редица общи въпроси. Примерно как ще бъде реализиран принципът за разделението на властите. По какъв начин ще бъде отразено онова основополагащо начало Власт власт възпира. Очевидно е, че трябва да бъдат предвидени механизми за контрол върху съдебната власт. Наред с това стои въпросът за разпределяне на правомощията между Министерството на правосъдието и ВСС. Абсурдно е положението да съществуват два административни органа на съдебната власт. Трябва да продължи линията за делегиране на държавни функции в съдебната система на частни лица по отношение на съдебното изпълнение. Трябва да бъде решен въпросът за наличието на общи съдилищата - административни, наказателни, граждански. Необходимо е да се обособят и специализирани - по търговски, фирмени и стопански дела, както и по трудови, данъчни и осигурителни дела. Наред с това по-детайлна реализация трябва да намери материята, касаеща военните съдилища. 
Ключови са проблемите за мястото на прокуратурата 
Тук според мен има три възможни решения. Първото е запазването на досегашното положение. Второто - изграждането на самостоятелна институция, в която главният прокурор се избира от Народното събрание, но с определен мандат, за да не може всяко едно ново мнозинство да го сменя. Същевременно в системата трябва да има възможност прокурорите да бъдат освобождавани, назначавани, понижавани и премествани чрез решение на ВСС. Това би създало сигурност за тяхното развитие. На трето място е възможността за някаква връзка между прокуратурата и изпълнителната власт. По отношение на следствието стои въпросът за детайлно прокарване на идеята всички онези дела, които представляват чисто оперативно-издирвателна дейност, и няма правна сложност да бъдат разследвани от единна структура в системата на МВР, която да бъде относително обособена. Другите дела като например престъпление по служба, длъжностни присвоявания, подкупи или пък извършени от определени категории нарушители, да бъдат разследвани от специализирано звено в рамките на съдебната власт, каквото сега представлява Националната следствена служба. 
На второ място са т. нар. функционални проблеми 
Тук водещо трябва да бъде онова начало, че съдебната власт, нейният пълен обем и правомощия принадлежат единствено и само на съдилищата. Т. е. последователно трябва да бъде приведен принципът, че всички онези въпроси, които касаят същината на съдебния спор, трябва да бъдат решавани единствено от съдилищата, но не и от други органи като прокуратурата и следствието. Разбира се, стои въпросът и за разпределение на функциите между органите на дознанието и органите на следствието, между ВСС и Министерството на правосъдието и т. н. 
На трето място са процедурните въпроси 
Тук се поставя идеята за връщането на двуинстанционното производство по някои категории дела, въвеждането на необходимите мерки, които в момента се предлагат от представители на магистратурата и като законодателни инициативи ги има в Народното събрание. Ние също ще предложим такива, за да допринесат за по-голяма бързина и ефикасност на съдопроизводството. 
На последно място са организационните въпроси. Тук ключово значение имат въпросите за имунитета, мандатността на отделните ръководители на звена в съдебната власт, а и не само на ръководителите, както и несменяемостта на магистратите. 
 
А ПОДЧИНЕНОСТТА? 
- Тя е ясна - съдиите могат да бъдат подчинени единствено и само на законите. 
 
ПО КАКЪВ НАЧИН ЩЕ БЪДАТ ЛАНСИРАНИ ИДЕИТЕ НА ЛЕВИЦАТА ЗА РЕФОРМА НА СЪДЕБНАТА ВЛАСТ? 
- Изрично искам да подчертая, че ние ще продължим да отстояваме консенсусния подход при решаването на тези въпроси. Очевидно е, че не може да бъде проблем само на една от трите власти или пък само на една от политическите сили решаването на тези проблеми. Затова 
ще предложим идеята за създаване на съвет за съдебната реформа, 
в който да има представители на трите власти и на отделните политически сили 
Така ще може конкретните промени да бъдат приети консенсусно. 
 
ПРЕДВИЖДАТЕ ЛИ ТОЗИ СЪВЕТ ДА ПОДГОТВИ НОВ ЗАКОН ЗА СЪДЕБНАТА ВЛАСТ? 
- Той може да предложи цялата гама от промени - от изменения в действащото законодателство до предложения за промени в действащата конституция. 
 
КАКВО Е ВАШЕТО ЛИЧНО МНЕНИЕ ЗА МЯСТОТО НА ПРОКУРАТУРАТА? 
- Според мен сегашната ситуация в страната налага главният прокурор да бъде избиран с определен мандат от Народното събрание. По този начин се постигат няколко цели. Първо, възможности за контрол върху дейността на главния прокурор. Второ, информираност на Народното събрание какво е нивото на престъпността, кои са криминогенните фактори, какви са предприетите мерки. В крайна сметка парламентът би могъл да влияе върху наказателната политика на държавата. 
Именно липсата на единна държавна политика през тези години е един от основните проблеми 
 
МОЖЕ ЛИ ДА СЕ МИСЛИ И ЗА КАДРОВО ОБНОВЯВАНЕ НА СЪДЕБНАТА ВЛАСТ? 
- Мисля, че в съдебната система работят достатъчен брой и професионално подготвени, и морални съдии, прокурори и следователи. Проблемът на съдебната система е във ръководството и политическите задачи, които му се спускат. Как иначе можем да тълкуваме това, че 61 от 61 присъствали съдии на пленума на ВКС приемат предложенията на неговия председател, освен като натиск върху тяхното решение. Няма друго обяснение в това "единодушие". 
 
КАК ОЦЕНЯВАТЕ ПРЕДЛОЖЕНИЯТА НА СДС ЗА ПРОМЯНА НА КОНСТИТУЦИЯТА? 
- Имал съм възможност да коментирам тези 24 идеи, които ще променят света. Част от тях очевидно не са обмислени. Според мен не е сериозно в момента да се концентрираме върху тях. Но има и предложения, които са от много години. Някои от тях се подкрепят и от сегашното мнозинство. Промените трябва да се правят с консенсус, не бива да се политиканства. Смешна е за мен декларацията на Националния съвет на СДС, в която се апелира да няма политическо вмешателство и да не се кадрува от политическите сили в съдебната система. Грубо казано, това прозвуча в смисъла на: Ние си постигнахме своето, създадохме едно статукво, никой да не го пипа. Изобщо, когато стане въпрос за съдебна система, мисля, че именно СДС трябва да бъде по-тих от водата, по-нисък от тревата и да се откаже от максимата: Дайте да бутнем баба си по стълбите и да я питаме защо тича. 
