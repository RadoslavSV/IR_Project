СЪДЪТ ЩЕ ИЗСЛУШВА СВИДЕТЕЛИ ЗА ИЗТОЧВАНЕТО НА МИНЕРАЛБАНК И БАНКА СЛАВЯНИ 

На 9 януари 2002 г. Софийският районен съд отново ще разпита бившите шефове на банка Славяни Румен Жечев и Петко Колев, както и бившият собственик на Славяни Георги Агафонов. Според обвинителния акт от 11 ноември 1995 г. Жечев и Колев са разрешили прехвърляне на дългове на 5 фирми от холдинга на Агафонов SGА International към други 5 фирми от същата структура. Ако вината на бившите шефове на банка Славяни бъде доказана, очаква ги лишаване от свобода от 3 до 10 години. На 9-и делото ще продължи с изслушване и на други свидетели и с приемане на експертизи. На последното му заседание на 12 ноември 2001 г. бившият собственик на Славяни Георги Агафонов не се яви. 
Историята на източването на Славяни започна в края на 1993 г., когато първоначално избрани дружества от SGА International Нolding са получавали от Славяни кредити за по 1-1.5 млн. USD. Тогава банката и холдингът са били собственост на Георги Агафонов. Това обяснява и защо банката не е получавала никакви гаранции за парите си. Няколко години кредитите не са обслужвани, а фирмите кредитополучателки не са развивали дейност. При възникването на първите неудобни въпроси заемите са прехвърляни на нови фирми, също част от холдинга SGА. 
На 25 октомври 1996 г. БНБ постави под особен надзор банка Славяни. Въпреки рефинансирането от страна на държавата трезорът не успя да се стабилизира и на 1 юли 1997 г. Софийският градски съд обяви фалита на финансовата институция. Малко по-късно срещу бившите изпълнителни директори на банката Петко Колев и Румен Панайотов беше повдигнато обвинение за 
 
НЕПРАВОМЕРНО РАЗДАДЕНИ КРЕДИТИ 
В началото на 1998 г., когато беше оповестен списъкът с кредитните милионери, стана ясно, че банка Славяни е раздала необслужвани кредити за 15.6 млрд. стари лв., които са били обезпечени само с 1.5 млрд. лв. Оказа се, че петте най-големи длъжника на банката са получили заемите без никакви гаранции. През 1998 и 1999 г. делото срещу двамата бивши шефове на Славяни Румен Панайотов и Петко Колев беше връщано за допълнително разследване от градската прокуратура, тъй като имаше неизяснени обстоятелства и допуснати процесуални нарушения. На 1 ноември 2000 г. Софийският районен съд даде ход на процеса срещу бившите шефове на банката. 
През 2001 г. делото многократно беше отлагано. През март подсъдимият Румен Жечев постъпи в болница и съдебното заседание бе насрочено за април. Заради поредица неявявания от страна на Георги Агафонов и други свидетели заседанието бе отлагано за юни, след това за септември... Междувременно някои показания потвърдиха, че имотните облаги за над 491 млн. стари лв. са били за петте дружества - Билд Центавър, Мирабел, Мастер Орион, Трейд Проксима и Ива трейд. Заемите са били раздавани без каквито и да било обезпечения. Много преди това следствието установи, че някои от тях въобще не са били върнати на банката. Един от свидетелите, който призна, че е подписал договор за прехвърляне на дълг на друго юридическо лице към неговата фирма, е Йордан Найденов, бивш управител на Мастер Орион ЕООД. Пред съда той заяви, че само предполага, че 
 
ДЪЛГЪТ Е НА ФИРМА ОТ ХОЛДИНГА SGА 
На поредицата от съдебни заседания не се явиха свидетелката Бенет-Терез и сътрудничката на Георги Агафонов Елена Найденова, бивша съпруга на Йордан Найденов. В периода на източването на банката основната дейност на Елена Найденова е била намирането на подходящи хора за управители на фирмите, поемащи огромните дългове. Показанията на свидетелите сочат, че единствената задача на новите управители е била да подпишат предварително подготвените договори за цесия. Целият сценарий предварително е бил обмислен. Шефовете на фирмите са били назначавани на ръководните постове месеци преди да парафират документите за прехвърлянето на дълга, давани им са били обещания, че бизнесът ще тръгне, но това така и не е ставало. Според показанията на разпитаните нереализиралите се управители не били получавали никакви пари. 
Много подобна е и историята на 
 
ИЗТОЧВАНЕТО 
на Минералбанк 
Тя започва на 3 април 1997 г. с внасянето в съда на обвинителния акт от бившия главен прокурор Иван Татарчев. Обвинени за фалита на банката са бившите членове на СД на банката Румен Касабов, Владимир Ташков, Кирил Николов, Асен Запрянов, Емил Хърсев, Петко Праматаров и Живко Стоименов. Те трябва да отговарят за източването на 3 251 636 000 стари лв. от трезора. Смята се, че през периода 1994-1996 г. те са раздали сумата под формата на непогасени кредити. В момента подсъдимите са с парични гаранции. Ако вината им бъде доказана обаче, те ще получат от 3 до 10 години затвор. 
14, 15 и 16 януари 2002 г. са новите дати на съдебното заседание по делото Минералбанк. За последен път свидетели бяха изслушвани през ноември 2001 г. 
Когато на 18 юни 2001 г. подсъдимият Кирил Николов не се яви поради заболяване, процесът бе отложен. Тогава съдът нареди да се представят всички решения на Министерския съвет за поемането на дълговете на Минералбанк, списъкът на длъжниците на Плама и Нова Плама и съдебните решения за техния фалит. От съда поискаха и заверено копие от търговско дело 72/1996 г., с което Минералбанк се обявява в несъстоятелност. То трябваше да бъде съпроводено с експертизата, послужила за взимането на решение за фалита. Съдия Астарджиев призова като свидетел и бившата изпълнителна директорка на Българска земеделска и промишлена банка Веска Меджидиева. На 10 март 1993 г. дамата на Орион е получила кредит от Минералбанк за своя фирма. Районният съдия нареди да бъде направена справка за настоящия й адрес, но Меджидиева е в ЮАР. Магистратите изискаха и оригиналите от Специализираната следствена служба вместо предоставените по делото копия. На съда са необходими и аудиозаписите от заседанията на СД от 11 юли и 27 април 1995 г. и на УС от 12 януари 1996 г. 
През ноември 2001 г. районният съд отново даде ход на делото за фалита на Минералбанк. Тогава за първи път се 
ЯВИХА ВСИЧКИ ОБВИНЯЕМИ 
в източването на банката заедно със защитниците си. От свидетелите обаче не се отзоваха на призовките бившият министър-председател Жан Виденов, заместникът му Румен Гечев, пребиваващ в Кипър, и трима представители на Евроенерджи ойл. Тогава бившият министър на промишлеността от правителството на Жан Виденов Климент Вучев даде показания в съда за фалита на Минералбанк. Той заяви, че е знаел за сериозните затруднения на банката в периода 1995-1996 г. Вучев обаче не си спомни за постигнати от него конкретни резултати с цел Плама да изплати задълженията си към Минералбанк. Според вещи лица Минералбанк предявява вземания към Плама в размер на 12 042 527 USD и 783 033 089 стари лева. В периода 1995-1996 г. много държавни предприятия имаха големи задължения към Минералбанк, оправда липсата на спомени Вучев. 
 
СЛЕДОВАТЕЛЯТ 
Иван Тороманов установи множество системни нарушения, извършени от ръководството на Минералбанк. Често заемите от банката са били давани без икономическа обосновка и оценка на финансовото състояние на фирмите. Пример за това е решение от 10 март 1993 г., когато СД дава 446 490 USD на ЕТ Веска Меджидиева. Асен Запрянов, изпълнителен директор, и Кирил Стоянов, шеф на дирекция Международни валутно-кредитни отношения, разрешават заема. На 11 юли 1995 г. бившият шеф на СД Емил Хърсев участва в отпускането на кредит на стойност 7 612 500 USD за Евроенерджи ойл. Парите отново са дадени без гаранции. С разрешението на Хърсев Николай Конаров и Петър Иванов от ФК Инварт получават 215 млн. стари лева. На 10 януари 1996 г. председателят на борда на директорите Владимир Ташков заедно с другия изпълнителен директор Живко Стоименов отпускат на Евроенерджи ойл 162.5 млн. лв. При тези действия не е извършен опис на обезпечението, нито задължителна икономическа обосновка. 
 
БСИ МИНЕРАЛБАНК БЕ ЗАТВОРЕНА НА 17 МАЙ 1996 Г. 
като през април 1997 г. е обявена в несъстоятелност. Създадена бе на 15 април 1980 г. като първата търговска банка за подпомагане на стопанските инициативи, както и за подпомагане на високотехнологичните проекти и внедряването им в българската икономика. Звездните й мигове в миналото са, когато през 1989 г. швейцарски банкери я класират като най-добрата влогонабираща институция в Източна Европа. Началото на 90-те години заварва банката с близо 700 млн. USD дългове заради отпуснати на държавата заеми на големи предприятия и обединения на социндустрията ни. Тя изпълняваше всички правителствени решения, стратегии на Държавния комитет по планиране за увеличаване на експортните ресурси на държавата. Точно затова Минералбанк стана и 
 
ДЛЪЖНИК 
на чужди банки 
пред които гарантираше пълно и неотменимо. През 1990 г. въпреки държавните ангажименти на банката към чужбина 157 млн. USD дълг престават да се обслужват изцяло. Ръководството на банката пише до тогавашния министър-председател Андрей Луканов с копие до председателя на БНБ Иван Драгневски за проблемите пред финансовата институция и мерките, които трябва да се вземат. Не се предприема нищо обаче в тази посока. И докато държавата обяви мораториум за Българска външнотърговска банка, Минералбанк не беше включена в преговорите с чуждите кредитори. Тя продължи да се разплаща със собствени сили и средства, което беше добре за преговорите по дълга и бъдещата брейди сделка. Банката се разплащаше навън, без да има реални постъпления вътре в страната! От 1990 до 1994 г. Минералбанк е платила по задължения към чуждите кредитори над 260 млн. USD, а до затварянето й на 17 май 1996 г. - над 300 млн. лв. държавни борчове. 
На 12 февруари 2001 г. срещу 1 лев банката на Емил Кюлев 
 
РОСЕКСИМБАНК СТАНА СОБСТВЕНИК НА МИНЕРАЛБАНК 
Това беше и първата покупка на фалирала банка. Ликвидните средства на Росексимбанк и на Минералбанк позволиха изплащането на поетите от кредиторите задължения в размер на 20.5 млн. лв. Общата сума на вземанията към момента на покупката възлизаше на около 300 млн. лв. Раздадените кредити при обявяване на банката в несъстоятелност са 250 млн. лв. главници без лихви. Най-големите неизправни длъжници държавни предприятия бяха Плама-Плевен и свързаните с нея задължения на Евроенерджи холдинг и неговите основни подразделения Евроенерджи ойл и Евроенерджи моторс. Сред тях се нареждат авиокомпания Балкан, правоприемниците на стопанско обединение Пирин, ЕТ Монте Кристо, взела заем за сделка пшеница срещу скрап, и др. 
Основният проблем на Минералбанк бяха обаче дълговете към чуждестранните кредитори. Това бяха търговски кредити, взети от държавата и раздадени на нейни фирми. Общата им сума е 252.4 млн. USD към 32 чужди банки, като най-големите дългове са към италианската и испанската агенция за експортно застраховане. Вместо да върне парите на кредиторите, държавата предпочете да фалира длъжника, като им обясни, че дълговете са на едно акционерно дружество, а не нейни. 
