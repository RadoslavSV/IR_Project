БАЛКАНБАНК придоби известност като банката на Мултигруп. Причината е, че заедно с това дружество в началото на 90-те г. банката е регистрирала съвместни фирми /с участието на Илия Павлов и Иван Миронов/, чрез които е източвана кредитната институция, твърдят следователи. Впоследствие задълженията са били изчистени чрез сложни финансови машинации. 
Проблемите на трезора датират още от 1993 г., когато са подадени първите сигнали за финансови затруднения. Година по-късно скандалът беше подновен с доклада на шефа на надзора на банката проф. Иван Ангелов, който сигнализира БКК за нарушения на изпълнителните й директори Иван Миронов и Надежда Апостолова. По този повод е и първият арест на Миронов на 25 септември 1995 г. за умишлена безстопанственост. В основата е т. нар. Габонска сделка и гаранцията от 18 млн. DЕМ, които са отпуснати на Булгаргеомин за закупуване на оборудване. Оказва се, че сделката е фиктивна и държавата трябва да плати гаранцията. Миронов обаче най-неочаквано е освободен от ареста поради липса на свидетели. От този момент се заговори, че банкерът вече осъмва и замръква със самолетен билет в джоба за презокеанска дестинация. Банката тогава приключи годината със загуба от 6 млрд. стари лв. Въпреки трите оздравителни програми, приети през годината, 
 
ПО НАСТОЯВАНЕ НА МВФ БАЛКАНБАНК БЕ ПОСТАВЕНА ПОД ОСОБЕН НАДЗОР 
на 23 септември 1996 г., а на 31 октомври БНБ поиска фалита й. СГС обяви банката в несъстоятелност през август следващата година. 
Към началото на м. г. неправомерно отпуснатите кредити се оценяват на 202 млн. лв., а прокурорското обвинение срещу Миронов е за длъжностно престъпление в особено големи размери. Като най-голям длъжник на Балканбанк се сочи Балканкар с 20 млн. USD и 237 000 лв. Със 7 млн. USD пък е ощетена банката от цесията на дълг от ирландска компания, продадена на Балканинвест, в която е замесен лично Миронов. Дисконтова къща има неиздължения за около 2 млрд. стари лева. Нюз холдинг на Красимир Стойчев пък не е върнал 825 000 британски паунда и 600 000 швейцарски франка. В списъка са още Еър виа, Плама, Болкан машинари и пр. - общо 27 крупни длъжници. Почти всички са дадени на близки на Миронов и често с неговия едноличен подпис. Като например на пловдивската фирма Корн, в която участва синът му. /ПАРИ/ 
 
МАКЕДОНИЯ НИ ВЪРНА ИВАН МИРОНОВ 
БИВШИЯТ директор на ТБ Балканбанк Иван Миронов беше екстрадиран от македонските власти у нас и вече е на българска територия, където предстои да бъде съден, съобщи МВР. Той бе ескортиран от Скопие до София с 3 автомобила и 15 жандармеристи при изключително засилена охрана. Предаването на банкера е станало на ГКПП Гюешево, след което Миронов беше докаран в ареста на Националната следствена служба под засилена охрана. До 72 часа ексбанкерът ще бъде изправен пред съда, който да определи мярката му за неотклонение, заяви адвокатът му Христо Стаменов. Делото ще се поеме от зам.-директора на НСлС Румен Андреев. Миронов отказа да даде изявления. 
Банкерът Иван Миронов беше задържан в македонската столица на 12 декември след съвместна акция на служителите от българското бюро на Интерпол и колегите им от македонската столица. Акцията бе по искане на българската Върховна касационна прокуратура за задържане и екстрадиция. 
Обвинението срещу Миронов е за раздадени от него без покритие кредити на стойност над 100 млн. ЕUR. Ако вината на Миронов бъде доказана, очакват го до 10 г. затвор.
