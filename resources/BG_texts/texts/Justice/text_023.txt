ПИСМЕНИТЕ УГОВОРКИ ТРЯБВА ДА СЕ ДОГОВАРЯТ ПРЕДВАРИТЕЛНО. ЗА СЪДЪРЖАНИЕТО НА ДОГОВОРА ОТ ЗНАЧЕНИЕ Е ВОЛЯТА НА СТРАНИТЕ САМО В ТОЗИ МОМЕНТ, НЕ И В ПО-КЪСЕН 

ВЛАДИСЛАВ БОГОРОВ, АДВОКАТ  


Преди година дадох пари на заем. Сключих договор за заем, под който се подписа и гарантът. Връщането на заема ми бе просрочено. Значи ли това, че мога да искам парите си от гаранта? 
Въпрос на Даниела Черешарова от Дупница 
Да, значи, ако наистина е гарант. Но той не е. Под договора за заем той се е подписал срещу думата свидетел. В самия договор също не е казано нищо различно. Нито е използвана думата гарант, нито от уговорките може да се заключи, че е такъв. 
Предполагам, че ви е казал, че се подписва като гарант. По стара българска традиция върху хартията пише едно, а всъщност се има предвид друго. Сънародниците ни казват: нека го напишем така поради еди-какви си съображения, пък ние ще си го знаем как е всъщност. Бедата е, че всъщност то е, както е написано. Не е важно какво е говорено, важното е какво е написано. 
И така, подписали сте писмен договор. Писменият договор е писмено съглашение. В него се говори за свидетел, а не за гарант. Да искате да се приеме, че става дума за гарант, е равносилно да искате да се измени този писмен договор. 
Кодексът говори за недопускане на свидетели за установяването пред съда, че е имало невписани уговорки, не че невписаните не съществуват. Но всъщност противоречие между това, с което започнах, и закона, който цитирах, няма. Защото как иначе ще докажете невписаните уговорки, след като хем ги няма в документа 
/нали са невписани/, хем ви е забранено да ползвате свидетели. 
Очевидно няма да можете, което е и целта на закона. Идеята е: 
1. Че онези, които се договарят писмено, първо са се договорили, че уговорките им ще бъдат писмени, а не устни. Тоест законът брани волята им по времето, когато са сключили договора. А за съдържанието на договора е от значение само волята им по това време, не в един по-късен момент. 
2. Хората да уреждат отношенията си писмено. Защото, както са казали римляните, думите отлитат, а написаното остава. 
Вижда се, че Гражданският процесуален кодекс в този случай е сполучливо редактиран. Колкото до буква "г", тя урежда един частен случай на буква "д", а именно погасяването на не какви и да е задължения, а на такива, които са парични. 
Наистина следващата буква говори за отменяване, а не за погасяване, което не е същото. При отменяването страните се договарят, че се спира изпълнението на сключения по-рано договор, независимо дали задълженията по него са били вече изпълнени или не. Например сключен е договор за заем, заемът не е върнат, но страните се договарят, че няма и да бъде връщан. 
Докато при погасяването договорът пак изчезва от правното пространство, но защото дългът е бил платен. Общото при погасяването и отменяването е, че и в двата случая задълженията по договора няма повече да бъдат изпълнявани. 
А сега отново на конкретния случай. Каква е стойността на подписа срещу думата свидетел? Струва ми се, че никаква. Този подпис е частен документ и като такъв съгласно чл. 144 от Гражданския процесуален кодекс доказва само, че изявлението, което се съдържа в него, е направено от лицето, на което принадлежи подписът. 
Изявлението е, че сте дали пари на заем другиму. Верността на изявлението по никакъв начин не се доказва с подписа на този т. нар. от страните по договора свидетел. 
 
НИТО ПЪК СЪЩИЯТ ТОЗИ СВИДЕТЕЛ НОСИ ОТГОВОРНОСТ, АКО СЕ ОТРЕЧЕ ОТ ДУМИТЕ СИ 
Той не е длъжностно лице и може да говори, съответно да пише, каквото си иска. Той също така не трябва да бъде бъркан с това, което Гражданският процесуален кодекс и Наказателнопроцесуалният кодекс разбират под думата свидетел. 
В последните иде реч за показания, които се дават пред съд /съответно пред прокурор, полицаи или следовател/ и за чиято неистинност даващият показанията може да влезе в затвора. 
Кога едно лице е свидетел, съответно кога може да влезе в затвора за лъжесвидетелстване, се определя от закона, а не от лицата, които сключват договор. Законът не казва, че трябва да носи наказателна отговорност лице, което се самопровъзгласява за свидетел, а всъщност съставя частен документ. 
И така, ако утре този, така наречен от вас, съдоговорителите, свидетел бъде призован да даде показания в съда, той 
 
НЕ Е ДЛЪЖЕН ДА СЕ ПРИДЪРЖА КЪМ ОНОВА, КОЕТО Е ПИСАЛ ПО СЪЩИЯ ТОЗИ ВЪПРОС 
Длъжен е да каже истината и ако тази истина не съвпада с написаното, няма причина да бъде наказван. 
Чисто теоретично можем да разсъждаваме дали в някои случаи този, който се подписва срещу думата свидетел в частни документи, не осъществява престъплението измама. 
Защото по определение измамата представлява създаване или поддържане на невярна представа у някого с цел имотна облага. Невярната представа в този ред на мисли би била, че подписът му има стойност, имотната облага би била налице, ако заемателят му дава част от парите, за да създаде или поддържа тази невярна представа. 
Но подобно разсъждение е твърде спорно. Защото невярната представа, за която става дума, се отнася не до факти от живота, а до съдържанието на закона. А относно знаенето на закона съществува предположение, че всички го знаят. 
С други думи, проблемът за незнанието му е проблем на тези, които не го знаят. Нов щрих в случая внася това, че въпросният свидетел е създал у вас представата, че е гарант, а всъщност, както се разбра, той не е бил. Но и това опира до знаенето на закона. С една дума, аз не вярвам, че може да му се търси каквато и да е наказателна отговорност. Оттук считам, че неговият подпис под договора няма никаква стойност. 
Да се сключват устни договори е допустимо, но ако е сключен писмен, невписаните уговорки са несъществуващи. Това се извлича от чл. 133, ал. 1, буква "г" и "д" от Гражданския процесуален кодекс: 
"Свидетелски показания се допускат във всички случаи, освен ако се касае: 
- б. "г" - за погасяване на установени с писмен акт парични задължения 
- б. "д" - за установяване на писмени съглашения, в които страната, която иска свидетелите, е участвала, както и за тяхното изменяване или отменяване." 
