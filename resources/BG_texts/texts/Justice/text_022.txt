НА ПОСЛЕДНОТО ЗАСЕДАНИЕ ДЕЛОТО ЗА ФАЛИРАЛАТА ИНСТИТУЦИЯ НАПОДОБИ СЕРИЯ ОТ "САПУНЕНИТЕ ОПЕРИ" 

НЕЛИ ДОНЕВА  


С НЕВЕРОЯТНО шоу започна съдебното заседание по делото за фалита на Международна банка за инвестиции и развитие /МБИР/ миналия понеленик. Съдът разпитва близо 4 часа квестора на банката Жельо Желев, назначен от БНБ. Той разказва всякакви невероятни истории от живота на служителите на МБИР, които съвсем не интересуваха съда. Една от тях бе свързана с окръжния прокурор Спартак Дочев, който по думите на Желев тогава е бил шеф на охраната на банката. С оглед сигурността на институцията обаче Желев отстранил Дочев от поста след състоял се секс инцидент между квестора на МБИР Симеон Симеонов и една жена, която той завел във финансовата институция. След като Желев открил счупена маса в помещението на финансовата институция, той се вбесил от това, че охраната не си върши работата, и сменил Спартак Дочев с друг охранител. 
Наред с всички тези обяснения, все пак от думите на квестора Жельо Желев стана ясно, че след като той се е запознал с имуществото и кредитните досиета на банката, установил, че състоянието на финансовата институция е неизлечимо. Той заяви, че е прегледал всички кредитни досиета и подробно ги е описал в доклада си до БНБ. Повечето от оригиналите на документите обаче ги нямало, обясни той, тъй като по-голямата част са били фотокопия. 
По време на работата си Желев е видял данни за кредитни операции, които според него са незаконни. Той подготвил писмо, с което да сигнализира МВР и прокуратурата, но тъй като вторият квестор Симеон Симеонов отказал да го подпише, то така и не било изпратено. Според Симеонов банката е можело да бъде оздравена, ако фирмата на Иван Евлогиев Компакт холдинг изплаща кредитите на 3-4 вноски поетапно. Ясно беше, че холдингът няма как да върне парите, тъй като ги няма, коментира Желев. 
Той припомни, че фирма Компакт холдинг е имала най-голям дълг към банката. Според него 96% от портфейла на МБИР са били дълг на холдинга. Квесторът припомни още, че дружеството на Евлогиев било поело дълговете на фирми като Плама-Плевен, Кремиковци и Ники Трейд. 
 
УЧРЕДИТЕЛЯТ НА МБИР ИВАН ДРАГОВ СЪЩО ДАДЕ ПОКАЗАНИЯ В СЪДА 
Той бе категоричен, че банката е била в отлично състояние, когато американските акционери са били "принудени" да я продадат през 1995 г. Според него финансовата институция в никакъв случай не е трябвало да бъде продавана. 
Драгов разказа историята на създаването на МБИР. Тя е учредена през 1991 г. от Пармън кепитъл инвестмънт инк, чийто представител е бил той. Парман е с 50% американско участие, 40% са на БТПП и 10% - на ТБ Средец. В нея са участвали Хушан Ансари - министър на Япония, министърът на финансите и нефтената промишленост на Иран по време на шаха на Иран - Мохамат Реза Пахлави, министърът на отбраната на САЩ по времето на президента Рейгън, както и Мохамед Али Багарзаде - близък на семейството на шаха. 
 
ПРЕЗ 1995 Г. ФИРМА КОМПАКТ ХОЛДИНГ Е СТАНАЛА ПРИТЕЖАТЕЛ НА 50% ОТ КАПИТАЛА НА МБИР ЗА 4.5 МЛН. USD 
По думите на Иван Драгов още при учредяването на МБИР ТБ Средец и американската страна са внесли своя дялов капитал по депозитната сметка и след получаване на лиценза за банкова дейност от БНБ обратно са изтеглили парите. 
Според показанията му през юни 1995 г. Божидар Божинов, който бил упълномощен от Евлогиев да води преговори за закупуване на американското участие, отишъл в Ню Йорк и подписал съглашение с Хушан Ансари, с което БТПП е изкупило акциите на Парман кепитъл инвестмънт инк в МБИР. Документите, които Драгов представи, бяха приети от Районния съд. Учредителят на банката подчерта, че е странно как член на борда на директорите е 
 
ПОДПИСАЛ СПОРАЗУМЕНИЕ ЗА ПОКУПКА НА АКЦИИ НА СЪДРУЖНИКА СИ ОТ ИМЕТО И ЗА СМЕТКА НА ДРУГ 
След изслушването на Драгов съдът реши отново да призове Божидар Божинов, тъй като на предния разпит той заяви, че не познава Евлогиев, нито фирма Компакт, нито е имал делови разговори с Пармън кепитъл инвестмънт инк. 
Показания в съда даде и Георги Георгиев, който през 1998 г. е бил член на съвета на директорите на банката. Той заяви, че е подписал протокола за отпускане на кредит за фирма Ники Трейд, но подчерта, че бил отказал да участва във взимането на решение за отпускането на кредит за фирмата. Георгиев заяви, че доколкото си спомня, кредитът е бил за доставка на хартия. В съда Георгиев заяви още, че не съветът на директорите подписва решение за отпускане на кредити 
а само изпълнителните директори на банката. При това негово изявление присъстващите в съда избухнаха в смях. Въпреки това показанията му надлежно бяха записани. Районният съд отложи делото за април. Предстои да бъдат изслушани още свидетели за фалита на банката. 
Софийската градска прокуратура внесе в съда обвинителен акт срещу бившия изпълнителен директор на фалиралата МБИР Иван Евлогиев през януари 2002 г. Обвинението е по чл. 282 от НК за престъпление, извършено от длъжностно лице. Ако издържи в съда, полагащата се присъда е затвор от 3 до 10 г. Обвиняеми за фалита на МБИР са и бившите шефове на финансовата институция Георги Колев, Теодор Антов, Иван Данов. Те трябва да отговарят за нанесени вреди на банката за 3.6 млрд. стари лева, отпуснати под формата на необезпечени кредити. Става въпрос за няколко заема на Компакт холдинг, контролиран от Евлогиев, които според прокуратурата са дадени при нарушение на банковото законодателство и на вътрешните правила на банката. 
