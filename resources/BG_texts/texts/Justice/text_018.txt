ВСЕ ОЩЕ ИМА СОБСТВЕНОСТ ЗА РАЗПРЕДЕЛЯНЕ В РЕПУБЛИКАТА НА МЕЖДУЦАРСТВИЕТО 

ПЕТЪР СТАЙКОВ, ДЕПУТАТ ВЪВ ВНС, ПРЕПОДАВАТЕЛ ПО ПОЛИТОЛОГИЯ В НБУ  

 
НЕ мина и година, откакто създадената като поименна фондация политическа сила НДСВ спечели зашеметяваща изборна победа, и стана ясно, че съдебната власт се нуждае от радикална реконструкция. Едва ли има някой, който да не знае, че е така. Притеснителното е, че изглежда и този път реформата ще бъде насочена не там, където трябва. И този опит няма да се отличава от предхождащите го. И този път тъй чаканото от гражданите подобряване работата на съдебната система няма да се състои. 
 
КАКВИТО И ДА СА РЕЗУЛТАТИТЕ ОТ ЕВЕНТУАЛНАТА РЕФОРМА, ТЕ ЩЕ БЪДАТ ДАЛЕЧ ОТ ЖЕЛАНИТЕ. НЕ НА ПОСЛЕДНО МЯСТО, ПОНЕЖЕ И ПРЕДСТАВИТЕЛИТЕ НА НОВОТО ВРЕМЕ НЕ СА ГОТОВИ ДА ПОГЛЕДНАТ НЕПРИЯТНАТА РЕАЛНОСТ В ОЧИТЕ И ДА ОПИТАТ ДА СИ ОТГОВОРЯТ НА ВЪПРОСА: 
 
ЗАЩО ТОВА ТОЛКОВА НУЖНО НИ ПОДОБРЕНИЕ НЕ БЕШЕ НАПРАВЕНО ДОСЕГА? 
Отговорът е елементарен - защото господстващата у нас политическа воля иска съдебната власт да бъде не друга, а точно такава, каквато е в момента. 
И защото от самото начало на изграждането на тази власт, тя бе натоварена с функции, които диаметрално се различават от официално прокламираните. 
Още тогава големите политически формирования искаха, както го искат и сега, съдебната система да бъде изградена така, че да е възможно използването й за политически и свързани с тях цели. А има ли по-добър начин за постигането на такива цели от поощряването на мързела, безхаберието и безотговорността на служителите? А когато се окаже недостатъчно, да им се демонстрира, че който се взема прекалено насериозно, може да стане обект на репресивни действия дори и от страна на хората от неговата система. При тези условия е направо учудващо, че в нея все още са останали не един и не двама порядъчни и добросъвестни професионалисти. 
Или по-конкретно казано, и до ден днешен силните люде у нас искат следствието, прокуратурата и съдът не да наказват закононарушенията, а да работят така, че да може в много голяма степен да бъде гарантирана собствената им безнаказаност. В основата стояха, стоят и ще продължават да стоят възможностите и проблемите, съпътстващи процеса на приватизация. Да се върнем малко назад. 
 
ПРАВОВАТА ДЪРЖАВА СКОВАВАШЕ ПРИВАТИЗАЦИЯТА 
Към момента, в който приватизацията вече можеше легално и организирано да бъде стартирана, се оказа, че прехвърлените в частни ръце парични средства са крайно недостатъчни, за да може да се пристъпи към бързи и повсеместни действия. Никак не бяха малко ентусиастите, които горяха от желание да получат парче от баницата, но нямаха никакви пари, за да си го платят. Тази беше причината 36-ото НС да възприеме стратегическа линия за неопределено отлагане на легалната приватизация във времето. 
Оттам нататък необходимите средства се набавяха от два източника: държавните предприятия и гражданите. Най-долу стояха уличните организатори на "тука има, тука нема", а най-горе - тези, които се занимаваха със съвсем същото, само че на равнище банки и пирамиди. 
Друга разновидност на същата игра протече в държавните предприятия, където все повече се преминаваше от "тука има" към "тука нема". Така, от една страна, се увеличаваха финансовите възможности на кандидат-купувачите, а в същото време падаха цените на обектите, които предстоеше да се продават. 
През цялото това време съдебната власт като цяло безупречно изпълняваше негласно възложената й основна функция. А тя е: недопускане на възможности за съдебно дирене за закононарушения, извършени при приватизацията на държавно и общинско имущество. 
 
ПАРЛАМЕНТАРИЗМЪТ БЕ УСМИРЕН ПРЕДИ ПРАВОСЪДИЕТО 
Този процес не е завършил, днес все още има какво да се приватизира. Т. е. условията, които доведоха до създаването на съдебната система в днешния й вид, са налице. А докато е така, не можем да имаме големи надежди, че някой от силните на деня сериозно ще се захване със същественото й реформиране. 
Обърнете внимание на това, че по адрес на съдебната власт най-често се употребяват генерализиращи твърдения. Целта е прозрачна - общественото мнение трябва да бъде непоколебимо убедено, че съдебната власт като цяло е тотално корумпирана, че тя е тотално неефективна и не може да й помогне абсолютно нищо освен радикална промяна. След като общественото мнение бъде подготвено, ще може да се пристъпи и към самата реформа. Какъв ще бъде резултатът, лесно може да се предвиди. 
 
ЩОМ СЪДЕБНАТА ВЛАСТ Е НЕСПОСОБНА ДА ИЗПЪЛНЯВА ФУНКЦИИТЕ СИ И Е ТОТАЛНО КОМПРОМЕТИРАНА, ТРЯБВА ДА Й СЕ СЛОЖИ НАЧАЛНИК 
И, разбира се, този началник по един или друг начин ще се окаже изпълнителната власт. 
Буквално същото упражнение, което в началния етап на промените даде възможност законодателният орган да бъде направен за посмешище, а на депутатите им бяха отнети самочувствието и желанието да се държат като истински парламентаристи. После вече беше въпрос на техника да бъдат накарани да изпълняват решенията на правителството. Жан Виденов наложи тази практика, а перфекционистът Костов я доведе до съвършенство. В резултат от 1994 г. насам парламентарните групи на мнозинството се държат като добре сглобена и безотказно работеща машинка за гласуване. 
Симеон Сакскобурготски и правителството на Новото време показаха, ако не друго, то поне немалка апаратна зрялост. Във всеки случай не пропуснаха да се поучат от опита на челниците. И при тях, макар и със скърцане и тракане, машинката набра обороти. 
Ни най-малко не искам да кажа, че и сред депутатите, както и сред магистратите няма порядъчни и добросъвестни хора. Има ги. Но кой знае защо в центровете, в които се вземат валидните политически решения, доминират не те, а едни или други родени от пяната на приватизацията икономически субекти. 
 
САТЕЛИТ БЕЗ ПЛАНЕТА 
Всичко това ме кара да мисля, че днешната кампания за реформа на съдебната система е всъщност борба за нейното подчиняване, а не за нейното подобряване. 
От една страна, правителството е недоволно, че съдебната система не се ръководи от верни нему поданици. От друга - изнервени от постоянните подмятания за тяхната неефективност и т. н., висшите магистрати си позволиха да покажат зъби, като спряха реализацията поне на две крупни приватизационни сделки. Ответният удар на правителството не закъсня и в приетия от парламента бюджет за 2003 г. предвидените за съдебната власт средства бяха драстично орязани. 
От трета - изневиделица в нарастващата суматоха се намеси и Едвин Сугарев, който стремглаво налетя на главния прокурор. Той пък поиска снемане на имунитета на синия депутат Никола Николов - някогашен приближен на Командира. 
Макар и по твърде своеобразен начин, Едвин стана изразител на опасенията на върхушката на СДС, на която естествено никак не се харесва, че висшите магистрати вече 
 
НЕ СЕ ДЪРЖАТ С НЕОБХОДИМАТА ПОЧТИТЕЛНОСТ 
към вчерашните си благодетели. Въпреки че трудно можеше да се очаква магистратите да се държат така, сякаш нищо не се е случило. В края на краищата онова, което им се струваше непоклатимо и вечно, се сгромоляса само за два месеца след появата на Царя. А СДС така се шашна от падането, че и до ден днешен не може да се осафери. 
Напрежението между различните групови и лични интереси, натрупано по времето на наложеното от Костов безмълвие, не спада. Държат се сегашните седесари с по една ръчичка за полата на Надето, с другата един друг скришом се щипят и все към фуражката на Командира поглеждат. 
 
ЗАТОВА СТАРИТЕ ЛЪВОВЕ ОТ СЪДЕБНАТА СИСТЕМА СА НАПЪЛНО ПРАВИ ДА НЕ РАЗЧИТАТ, ЧЕ ТЕХНИТЕ ХОРА ОТНОВО ЩЕ СЕ ВЪРНАТ НА ВЛАСТ 
На новите управници обаче също не са склонни да се доверят. Понятно е. От НДСВ постоянно се излъчва несигурност и е пределно ясно, че там всичко се крепи само на магическото присъствие на Негово величество. 
Откъдето и да го погледнеш - смутни времена на междуцарствие. В такива времена единственото сигурно нещо е, че няма нищо сигурно. Въпреки това ще се опитам - изкушението е прекалено силно - да прогнозирам как ще се развият събитията поне в обозримото бъдеще и поне в тази сфера, която напоследък разбуни позаспалото обществено съзнание на българските граждани. 
 
СЕДЕМ ПРОГНОЗИ ЗА 2003 Г. 
1. Докъм средата на годината парламентът ще приеме нов вариант на измененията и допълненията на Закона за съдебната власт. Тъй като тези изменения няма да имат съществен характер, Конституционният съд няма да ги отмени. 
2. Те по никакъв начин няма да доведат до действително подобряване на работата на следствието, прокуратурата и съда. Затова пък ще покажат на "шефовете" от Европейския съюз, че реформата на съдебната система е приоритет на правителството. 
3. Конституционният съд ще обяви за противоконституционен републиканския бюджет за 2003 г. в частта му за съдебната власт. От това всички ще спечелят. Съдебната власт по силата на действащото законодателство ежемесечно ще получава по една дванадесета част от средствата, предвидени за нея в бюджета за 2002 г., които са значително повече от предвидените за тази година, а Милен Велчев със сигурност вече е разчел откъде ще вземе средствата, нужни за да покрие разликите. 
4. Победител в битката за надмощие между правителството и съдебната власт през тази година няма да бъде излъчен. Възможни са още няколко скандала, но така или иначе, към началото на кампанията за местните избори играчите вече ще са уморени, публиката отегчена и ще настъпи "студен мир". 
5. До промени в конституцията няма да се стигне. Представените в парламента политически формации просто не знаят какво точно трябва да се промени. А дори и да знаеха, те все още не могат да надскочат себе си и да се споразумеят за създаване на необходимото в този случай мнозинство. След което с факта, че промените не са направени, ще се обяснява защо не са настъпили никакви позитивни изменения в работата на съдебната власт. 
6. Бате Бойко ще продължи да хваща разбойници и да ги дава на триглавата ламя, но тя, вместо да ги яде, ще продължава да ги пуска, защото по рождение си е вегетарианка. 
7. Шоуто ще продължава. 
 
