Емисия: Вторник, 1 Февруари 2000
                    
                  И следователят по делото “Луканов" е в Москва
                  Руснак с украинско гражданство може да е убил бившия премиер. 
                  Олег Янев ще разпитва заподозрения в руската столица
                  Ангелина Петрова 
                  Следователят по делото за убийството на Андрей Луканов - Олег 
                  Янев, е заминал вчера за Москва, научи “Монитор” от отлично 
                  осведомени източници.
                  В руската столица е от миналата седмица и полк. Ботьо Ботев, 
                  началник на сектор “Убийства” в Дирекцията на националната 
                  служба “Полиция”. Това потвърди вчера шефката на пресцентъра в 
                  МВР Нина Селвелиева. 
                  Тя отказа да съобщи причината за задграничната командировка на 
                  полк. Ботев в Москва. “Когато върви разследване, каквото и да 
                  се каже, то може да му провали акцията”, обясни Селвелиева. 
                  Пресаташето на Националната следствена служба Иван Рачев пък 
                  отказа дори да потвърди или отрече информацията, че и 
                  следователят Янев е вече в столицата на Русия.
                  Абсолютно табу е наложено върху информацията около 
                  следственото дело за убийството на експремиера Луканов, 
                  обясниха от НСлС. Такова било нареждането на главния прокурор 
                  Никола Филчев.
                  Отлично информираните източници на “Монитор” обаче разкриха, 
                  че Янев трябва да разпита в Москва руснак с украинско 
                  гражданство, който е заподозрян, че е убил Луканов на 2 
                  октомври 1996 г. Полк. Бонев бил отишъл по-рано, за да 
                  представи на компетентните власти в Русия доказателствата, 
                  които българското разследване има за вината на руснака.
                  “Монитор” написа още на 2 ноември, че обвиняем по делото, 
                  който е наел убиеца, дава противоречиви показания за личността 
                  му. Веднъж казва, че бандитът е разстрелян след убийството, а 
                  тялото му е хвърлено в кладенец около Елин Пелин. Друг път 
                  твърди, че наемникът е жив и здрав, и в момента живее в 
                  Украйна. Казва името и адреса му. 
                  Миналото лято от кладенец края Елин Пелин наистина бяха 
                  извадени останки от труп. Засега тази линия е безперспективна, 
                  смятат източниците на “Монитор”. Защото не е известно чий е 
                  трупът. Поради което няма с какво да бъдат сравнени 
                  резултатите от медицинските експертизи на останките.
                  Задължително било обаче да бъде проверена версията за руснака, 
                  който живее в Украйна. Той при всички случаи трябвало да бъде 
                  доведен в София - независимо дали за да му бъде направена очна 
                  ставка с обвиняемия, който е наел убиеца на Луканов. Или за да 
                  му бъде предявено обвинение.
                  Петима са засега заподозрените, че са участвали в заговор за 
                  убийството на Луканов. Четирима от тях са от миналия юни в 
                  ареста на НСлС. Това са строителният предприемач и акционер 
                  във фирми на “Орион” Ангел Василев, за когото се смята, че е 
                  поръчал разстрела, неговият бизнеспартньор Юри Ленев, 
                  племенникът на Василев от Елин Пелин Георги Малчев и човекът, 
                  за когото следствието има доказателства, че е осигурил прекия 
                  извършител на престъплението. Неговото име още не е изтекло в 
                  печата. Известно е само, че е българин.
                  Петият обвиняем по делото е зърненият търговец Райко Петров. 
                  Той е заподозрян, че е един от изпълнителните на поръчката на 
                  Василев. От миналия юни е на свобода срещу парична гаранция, 
                  след като престоя 22 месеца в следствения арест.
