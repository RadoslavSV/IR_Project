ГЛАВНИЯТ прокурор Никола Филчев поиска сваляне на имунитета на депутата от СДС и бивш председател на икономическата комисия в парламента Никола Николов. Филчев изпрати в НС мотивирано искане за разрешение за възбуждане на наказателно преследване срещу Николов. Мотивът е наличие на достатъчно данни за извършени от него редица тежки престъпления. Към искането от 47 страници са приложени 5 тома, съдържащи достатъчно данни. Това се казва във факс на прокуратурата. 
Часове преди това Николов бе убеден, че не е получавал сигнали, че може да му бъде поискан имунитетът. Той припомни, че преди около 2 г. е бил викан за разпит в прокуратурата, но заяви, че така и не му станало ясно защо. Отдавам го на вътрешнопартийна интрига, коментира Николов разпитите в прокуратурата. През 2001 г. бившият шеф на икономическата комисия в парламента Никола Николов беше разпитван от прокуратурата за приватизационни сделки, сред които продажбата на разградското предприятие Каолин-Сеново. 
Преди прокуратурата да оповести името на Николов, неколцина бивши министри от кабинета на Костов също бяха сред спряганите за папката на Филчев. Още през 2002 г. в медиите се появиха твърдения, че главният прокурор подготвя три искания за сваляне на депутатски имунитети - на бившите министри от правителството на ОДС Муравей Радев и Венцислав Върбанов и на Николов. Сред другите депутати, за които се предполагаше, че може да им бъде отнет имунитетът, са бившият регионален министър Евгени Чачев, ексминистърът на търговията Валентин Василев, бившият вицепремиер Петър Жотев и Марио Тагарински. 
Чакайте да видим какво ще стане, пък тогава ще говоря. Не желая да коментирам подобни неща, нито да участвам в тази помия. Така лаконично бившият финансист Муравей Радев коментира случая, преди още да се знае името. 
Искането за снемане на депутатски имунитет е нещо нормално и не трябва непременно да се свързва с атаките срещу главния прокурор, коментира председателят на НС Огнян Герджиков. Според него е нормално да се получават предложения за сваляне имунитета на народен представител и главният прокурор е този, който преценява кога са се натрупали достатъчно данни и кога има готовност да се направи подобно предложение. Такова искане се случи веднъж в рамките на 39-ото НС, напомни Герджиков, визирайки случая с бившия зам.-министър на земеделието и депутат от СДС Венцислав Върбанов. Сегашното искане ще е за втори път, а до края на мандата може да се случи още няколко пъти, посочи парламентарният шеф. 
 
ИСКАНЕ 
В прокуратурата е постъпило и искане от група граждани с настояване да се преразгледа прекратяването на делото Сапио, да се свали имунитетът на бившия премиер Иван Костов и да му се търси наказателна отговорност. От ВКП засега отказват да съобщят кой е инициатор на тази подписка, колко души са се подписали, под каква форма е внесена и до кого е адресирана. Началникът на пресслужбата на Главната прокуратура Николай Марков съобщи единствено, че искането ще се обсъди до 20 дни и тогава ще има решение дали прокуратурата да възобнови производството. 
