НАД 7 ХИЛ. КВАЛИФИЦИРАНИ КАДРИ ТРЯБВАТ ЗА СТРОИТЕЛСТВОТО 

МАРИНЕЛА ЙОНКО

 
ПРИ влизането в Белене човек мисли, че градът още не се е събудил. Подминаваме голям жилищен комплекс, който изглежда като изоставен. По-късно става ясно, че това е кв. Димово. Построен е в началото на 80-те години, когато е започнал строежът на централата. От десет жилищни блока частично са заселени два. Древногръцкото название на Белене е Димум и този жилищен квартал носи неговото име. Навремето тук е имало митница, строели са се кораби. Днес в града живеят около 
10 000 души - повечето католици и православни. 
През 1987 г. година започва същинското строителство на втората атомна централа в България. До 1990 г. всичко върви по план. Пускът е планиран за 1992 г., но АЕЦ Белене така и не дочака тази дата. С решение на Бюрото на Министерския съвет от 1990 г. финансирането е спряно, а строителството замразено. Атомната централа е изпратена в историята за 12 години - до 19 декември 2002 г., когато с решение на кабинета Сакскобургготски бе отменено старото от 1990 г. 
Голямата заседателна маса в кабинета на управителя на АЕЦ Белене инж. Петър Симеонов е отрупана с поздравителни картички за коледните и новогодишните празници. След решението на кабинета за размразяване на строителството сме сред най-ухажваните в България, казва Симеонов. През последните седмици оттук за пореден път са минали представителите на най-големите международни компании, занимаващи се с производство на оборудване за атомни централи - Уестингхаус и Сименс. 
Дори седнал зад бюрото, управителят на Белене прилича повече на интелектуалец, отколкото на прагматичен инженер. Разговорът тръгва от затварянето на първи и втори блок в АЕЦ Козлодуй. Симеонов, който е ръководил монтажа на вече затворените два блока, не може да подмине темата без емоция. Въпреки жизнеността и ентусиазма в гласа му се промъкват носталгични нотки, когато си спомня за спирането на АЕЦ Белене. Личи обаче, че 
 
ОПТИМИЗМЪТ СЕ Е ВЪРНАЛ 
Вариантите за изграждане на централата засега са три - да се запази сегашният блок от 1000 мВт, същият да се модернизира или да се изгради друг. Този въпрос ще решат специалистите след края на 6-месечните оценки на възможностите за дострояване на атомната централа. 
 
ДОСТАВЕНОТО ОБОРУДВАНЕ Е СЪЩОТО КАТО НА ДВАТА БЛОКА В ЧЕШКАТА АЕЦ ТЕМЕЛИН - ОТ 1000 МВТ. НА ПЛОЩАДКАТА Е ПРЕДВИДЕНО МЯСТО ЗА СТРОИТЕЛСТВО НА 6 БЛОКА. ГОТОВИТЕ ПРОЕКТИ, ПО КОИТО Е РАБОТЕНО ДО 1990 Г., СА ЗА ДВА БЛОКА 
В най-напреднал етап е проектът за първи блок. По него е изпълнено около 40% от строителството, доставена е голяма част от оборудването. Засега няма проект за радиационна безопасност, което е от съществено значение за решаване на проблема какъв да бъде реакторът. Има предложение от руска страна да се продължи работата по замразения проект. Макар че реакторът е произведен в Чехия, той е по руски проект, разяснява Симеонов. Предимството е, че подлежи на модернизация. По-късно става ясно, че 
 
ОЩЕ НЕ СЕ ИЗКЛЮЧВА И НАЙ-ЛОШИЯТ ВАРИАНТ - ОКОНЧАТЕЛНО СПИРАНЕ НА СТРОИТЕЛСТВОТО. 
Засега е немислим, защото би означавало държавата да си затвори очите и да признае, че са прахосани 1.2 млрд. USD. 
Грижливо поддържаният макет на бъдещата централа дава представа как би трябвало да изглежда АЕЦ Белене. На самата площадка нещата изглеждат различно. Сякаш оттук тръгва разделителната линия между минало и настояще. И започва историята на дванадесетгодишното съхранение на недостроената централа. През това време привлечените навремето специалисти са напуснали, кв. Димово е оставен на доизживяване. 
 
АЕЦ БЕЛЕНЕ Е РАЗПОЛОЖЕНА НА ПЛОЩ ОТ 2704 ДКА. ПОСТРОЕНИ И ИЗЦЯЛО СА ЗАВЪРШЕНИ ПЪТНИТЕ ВЪЗЛИ - АВТО- И ЖП ТРАНСПОРТ. ЦЕНТРАЛАТА РАЗПОЛАГА СЪС СОБСТВЕНО ПРИСТАНИЩЕ, НА КОЕТО МОЖЕ ДА СЕ ОБРАБОТВАТ ТОВАРИ ДО 200 Т 
Водачът ни Веско Арабаджиев, ръководител направление Оборудване и консервация, ни показва най-големия завод на Балканския полуостров за производство на бетон. На смяна може да се произвеждат 800 тона, обяснява той. Сега сред покритото от сняг поле самотно се издигат завършените сгради и незавършени бетонни конструкции. Редът е смущаващ. Сякаш хората са отскочили донякъде за малко и ще се върнат всеки момент. Но тук е така вече 12 години. От време на време между сградите се мярка като сянка човешка фигура, също толкова мълчалива, колкото и застиналите и недостроени първи и втори блок. Основното и спомагателното оборудване за над 550 млн. лв. внимателно е подредено под навеси или прибрано в складове. Всеки елемент е надписан. Сякаш човек трябва само да протегне ръка и да започне работа. Административните сгради очакват да бъдат населени, готова е базата на инвеститора. Реакторното отделение за първи блок е изградено до кота 13.20. Над нея остава да се изгради херметичната зона. Строителството е по българска технология, предназначено да издържи огромна тежест. Само корпусът на реактора е 322 тона. Реакторното отделение е толкова стабилно, че може да издържи удар на самолет с тежест 10 тона със скорост 700 км/ч. 
 
НАПРАВЕНИТЕ ПРЕДИ ГОДИНИ ИЗПИТАНИЯ СА ПРЕДВИЖДАЛИ ПРИ ЕВЕНТУАЛНО ЗЕМЕТРЕСЕНИЕ ОТ 8-А СТЕПЕН ПО СКАЛАТА НА РИХТЕР КОНСТРУКЦИЯТА ДА ИЗДЪРЖИ ПРИ МИНИМАЛНО ОТКЛОНЕНИЕ НА ВЪЗДУШНАТА ВЪЗГЛАВНИЦА 
Пускът на първи блок бил планиран за 1992 г. - само две години след решението за спиране финансирането на строежа. Така държавата замрази вложените 1.2 млрд. USD. Освен това всяка година за поддържане на площадката и съхранение на оборудването от НЕК заделят по 5 млн. лв. За последните 12 години компанията е платила 60 млн. лв., без да очаква приходи. Сумата набъбва сериозно, като прибавим и нужните за възстановяване на строителството милиони левове. Минимум 4 месеца ще са нужни и за подготовка, ако строителството тръгне. Като анализира тези цифри, човек си задава въпроса - нима сме толкова богата държава, че да си позволим да хвърлим толкова труд и пари на вятъра. 
Не е без значение и фактът, че за последните 12 години хората, които могат да строят атомна централа, или са на работа извън България, или са пенсионери. Струва ми се, че въпросът с набирането на работна ръка няма да е лесен, въздиша Симеонов. Строителството на атомна централа е уникално. То изисква изключителна подготовка. Смятам, че поне 
 
ПЪРВИТЕ 4 МЕСЕЦА ЩЕ ИМАМЕ ПРОБЛЕМИ С НАБИРАНЕТО НА КАДРИ 
допълва Арабаджиев. Кандидатите за работа ще трябва да положат специален изпит. Това може да се превърне в проблем, за който държавниците още сега трябва да мислят. Още повече че става въпрос за наемане на работа от 7 до 
10 000 квалифицирани работници. Иначе хората в града изглеждат въодушевени. След 12 години надеждата се е върнала. Решението за размразяване на строителството на АЕЦ Белене се приема от местните жители като най-големия коледен подарък. Това е най-обсъжданата тема в града през последните дни. Радват се дори в Свищов и Плевен. Преди 10 години тук беше като мравуняк, споделят хората. 
 
АКО СТРОИТЕЛСТВОТО ТРЪГНЕ, ЩЕ ТРЪГНЕ ТЪРГОВИЯТА, ЩЕ ОПРАВЯТ ПЪТИЩАТА, ГРАДЪТ ЩЕ СЕ ОЖИВИ. ЩЕ ИМА БЪДЕЩЕ И ЗА УЧЕНИЦИТЕ ОТ ТЕХНИКУМА ПО ЯДРЕНА ЕНЕРГЕТИКА В БЕЛЕНЕ 
Разбира се, освен поддръжници проектът ще има и своите опоненти. Основно това ще бъдат екологичните организации. Но не само те ще искат да се гарантира безопасността. Въпреки че на площадката има определено място за съхранение на радиоактивните отпадъци, досега този въпрос не е обсъждан. 
Недостроената централа е един от най-посещаваните обекти от чуждите посланици. Тук са идвали по-рано американският посланик Монтгомъри, заместникът на посланик Пардю, руският посланик Авдеев. Сегашният посланик на Германия Урсула Зайлер Албринг дойде уж за два часа, а остана пет, спомня си управителят на АЕЦ Белене. Сред гостите е и чешкият посланик Петр Докладал. Стъпят ли на площадката на АЕЦ, всички ахват и питат защо не работи, а как да им обясня, казва Петър Симеонов. 
За разлика от западните политици българските им колеги се сещат рядко, че в България има такъв обект. Засега се помни посещението на бившия председател на 38-ото народно събрание Йордан Соколов и ентусиазмът на съпругата му Ева Соколова. През 1999-2000 г. кабинетът Костов определи работна група, която да направи оценки на възможностите за дострояване на АЕЦ Белене. До решение обаче не се стигна. И днешните управляващи знаят за втора атомна само от вестниците и въпреки положителното решение още не са стъпили на площадката на централата. 
Още е рано да се каже със сигурност дали ще се възобнови строителството на АЕЦ Белене. В България толкова мащабен проект не е реализиран след Девня, АЕЦ Козлодуй, комплекса Марица-изток. Интересното е, че бъдещите намерения за строителство витаят все в областта на енергетиката. Поне пет от тях ще бъдат от особено значение за страната - строителството на яз. Яденица, ХЕК Горна Арда, ТЕЦ Марица-изток 1, АЕЦ Белене. Дали това значи връщане на мащабното строителство, е под въпрос. На този етап е по-добре да се отърсим от мечтите и да се запитаме с какви човешки ресурси разполагаме за толкова мащабно строителство. Едва тогава ще бъдем наясно и дали АЕЦ Белене ще е готова през 2009 г. .  
