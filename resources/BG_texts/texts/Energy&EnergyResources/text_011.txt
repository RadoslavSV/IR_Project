ХОЛДИНГОВА СТРУКТУРА МЕЖДУ РУДНИЦИТЕ И ЦЕНТРАЛИТЕ МОЖЕ ДА ОСИГУРИ ПЕЧЕЛИВШ ДОБИВ И ЕВТИНА ЕНЕРГИЯ 

МАРИНЕЛА ЙОНКОВА  

 
 
КАЗВАТ, че през пролетта, когато разцъфти синапът, в мини Марица-изток всяка свободна педя е осеяна с жълтия му цвят. Полюшван от вятъра, създава илюзията за огромна цветна равнина. Сега обаче е началото на февруари. Въображението не може да ми помогне да видя как се преливат цветовете на синия хоризонт и жълтия синапен цвят. Сега в дъното на хоризонта се сливат тъмносивкавото небе и черната, сякаш току-що разорана земя. Заради непрекъснато преминаващите тежки товарни коли пътят е осеян с дупки, кал, буци глина. 
 
ПЪТУВАМЕ КЪМ МЕСТНОСТТА ЦЕЛИКА. ТОВА Е НАЙ-БОГАТОТО НАХОДИЩЕ НА ЛИГНИТНИ ВЪГЛИЩА, ОТКРИВАНО ПРЕЗ ПОСЛЕДНИТЕ ГОДИНИ. ЦЕЛИКА СЕ ПРОСТИРА НА ПЛОЩ ОТ 12 КМ И ЦЯЛАТА ЗОНА Е ОСЕЯНА С ДОБИВНА ТЕХНИКА, КОЯТО ПОСТОЯННО РАБОТИ. 
Находището от лигнитни въглища в Източномаришкия басейн е едно от най-старите у нас. За пръв път е споменато в изследванията на френския геолог Анри Вигснел през 1847 г. През 1863 г. басейнът е описан и от австрийския геолог Фердинанд фон Хохщетер. Същинската разработка на мини Марица-изток започва в началото на 50-те години, когато с постановление на правителството е създадено държавно минно предприятие. 
 
ПРОУЧВАНИЯТА В ИЗТОЧНОМАРИШКИЯ БАСЕЙН ДОКАЗВАТ НАЛИЧИЕ НА ЗАЛЕЖИ ОТ 3 МЛРД. ТОНА ЛИГНИТНИ ВЪГЛИЩА 
Това дава основание за започване на строителство на брикетна фабрика и ТЕЦ Марица-изток 1, а впоследствие и на ТЕЦ Марица-изток 2 и ТЕЦ Марица-изток 3. 
Мини Марица-изток днес е най-голямото добивно предприятие в България. С него е свързана съдбата на 8460 души. Минният комплекс разполага със собствена жп транспортна мрежа от 200 км, 70 електролокомотива, 15 дизелови и 880 специализирани вагона. Т. нар. откривка се извозва с гуменолентови транспортьори с дължина от 130 км. 
В двата края на 12-километровата зона на Целика са двата рудника Трояново север и Трояново юг. Движим се по т. нар. президентски маршрут. Нарекли са го така, защото оттук винаги минават колите на държавници, решили да хвърлят от високо поглед на мините. Когато спираме, виждам, че стоим почти на ръба на изкуствена пропаст. Минните полета се простират до края на хоризонта. Въглищният басейн е разположен на 300 хил. дка. Днес добивната дейност е разпростряна върху площ от 180 хил. дка, обяснява изпълнителният директор на мини Марица-изток Щерю Щерев. За разработка през следващите години остават още над 100 хил. дка, но при положение, че се усвоят всички запаси в досегашните граници. А лигнитни въглища Бог дал, има и за следващите 50 г. Ако се усвои всичко, което съществува досега, ще останат още 900 млн. тона въглища, казва инж. Щерев. Усмихва се и разсъждава на глас: Следващите поколения след нас ще преценят дали ще трябва да добиват този огромен запас, дали е икономически ефективно. Ако в бъдеще не се разработи по-ефективна и евтина технология за производство на електроенергия и ако не е по-екологична, поколенията след нас може и да решат да не ги добиват. Сега обаче от въглищата в находището след преработката им се произвежда най-евтината електроенергия в страната. Данните на статистиката изглеждат сухи, когато човек ги чете, но тук насред полето те звучат по-различно. Хората обясняват, че само за едно денонощие в комплекса се изкопават, транспортират и насипват средно по 280 хил. куб. метра земни маси и 70 хил. тона въглища. 
 
ПРЕЗ МИНАЛАТА ГОДИНА ПРОИЗВОДСТВОТО СЕ Е СВИЛО ДО 21.647 МЛН. ТОНА. И ВСЕ ПАК ПЕЧАЛБАТА Е 14 МЛН. ЛВ. 
Когато си спомня за миналото, деликатните черти на инж. Щерев омекват и гласът му се променя. Винаги съм работил в мини Марица-изток, казва той. Когато обаче говори за настоящето, гласът му става загрижен. Подготвяме се за лоша година, няма да има по-голямо търсене, отколкото през изминалите месеци, ще намалим инвестициите и разходите, но това ще ни попречи за работата и през следващата година, споделя човекът, чийто живот от 1972 г. е свързан с мините. Хората тук разказват, че когато се ядоса, бързо сменя костюма с работната ватенка, слага гумените ботуши и отива на Целика. Като се върне, все едно, че никога не е бил в лошо настроение. 
Производството на въглища в мините е в зависимост от консумацията на електроенергия и натоварването на централите, а нашата промишленост за съжаление прогресивно спира, споделя инж. Щерев. Въпреки това той не крие, че е оптимист за бъдещето на мини Марица-изток, защото находището е местно, има усвоена технология за добиване на лигнитни въглища и технология за ефективното им изгаряне. В резултат на това получаваната електроенергия е конкурентоспособна. Според изчисленията в себестойността й делът на въглищата е много голям - над 50%. При усъвършенстване на технологията на добива и при увеличаване на производителността на труда, ще се намали себестойността на въглищата, а оттам и на произведената електроенергия, смята инж. Щерев. Сегашното затруднение в работата на минния комплекс идва от това, че има спад в общото търсене на електроенергия в страната, а оттам и в производството на ТЕЦ Марица-изток 1, 2 и 3 и съответно на добива от мините. От своя страна това води до ниски приходи на мините и е причина дружеството да редуцира предварителната програма за ремонт на тежкото минно оборудване и да свие инвестиционната си програма. Оказва се също, че климатичната обстановка в страната също е от значение. Защото 
 
ПРИ ПО-ТОПЛА И ВЛАЖНА ЗИМА КОНКУРЕНТ НА МИНИТЕ СА ВЕЦ 
Произвежданата от тях електрическа енергия е по-евтина. Ако продължи така и тази година, ще сме на загуба, прогнозира директорът. От егоистични подбуди ми се иска по-студена зима, но не сме душмани на българския народ, смее се шефът на мините. Същевременно от 4 г., от 1999 г. ръководството не е променяло цената на въглищата въпреки инфлацията. 
Разбира се, в разговора инж. Щерев избягва болезнения въпрос за 
 
СТАРИТЕ НЕДОРАЗУМЕНИЯ НА МИНИ МАРИЦА-ИЗТОК С НЕМСКАТА ФИРМА RWЕ RЕINВRАUN. И ОСОБЕНО ЗА Т. НАР. КОНЦЕПЦИЯ ЗА ВЪГЛЕДОБИВА 
Работещи в комплекса, а и доста специалисти у нас обаче още не са простили на немската компания, която искаше масово закриване на рудници и съкращение на стотици работници. Политическите сили на времето алармираха, че създадената през юли 2000 г. смесена минна компания Марица-изток е начин за приватизация под масата. Сега, две години и половина по-късно страстите изглеждат поуспокоени. 
Още преди месеци специалистите от RWЕ Reinbraun признаха, че са допуснали грешка и са подготвили нова концепция за бъдещето на мините, която още не е представена официално. Как ще се постъпи обаче, е изключително деликатен въпрос. Още повече че 
RWЕ Reinbraun не крият интереса си към приватизация 
 
НА ВЪГЛЕДОБИВНОТО ДРУЖЕСТВО. 
От значение за бъдещето не само на мините, а и на целия комплекс е въпросът, как ще се развива в бъдеще. Засега държавническата визия е неясна. Навремето и мините, и централите са градени, за да работят като едно цяло. Разделението през 1999 г. на отделни търговски дружества изглежда на парче, недомислено. Споделям мнението си и питам какво е бъдещето. Трудно ми е да кажа какво трябва да се направи. Не мога да дам рецепта, размишлява на глас инж. Щерев. Към момента в комплекса има различни видове собственост - частна в ТЕЦ 3, в ТЕЦ 1 предстои да влязат инвеститори, а мините и ТЕЦ 2 са още държавни. При смесена собственост трудно може да се намери някакво решение, казва той. Замисля се. После решава да сподели, че тук, на място вече е оформено някакво виждане. Би могло да стане със смяна на собствеността. Да има смесена собственост, като между централите и мините се разменят определен брой акции. Примерно мините да притежават по 30% от централите, а те - обратно - по 30% от мините. По този начин би могло 
 
ДА СЕ ПОЛУЧИ ХОЛДИНГОВА СТРУКТУРА 
с общ интерес при инвестиции, при експлоатацията и реализацията на електроенергията. Инж. Щерев е убеден, че по този начин в бъдеще българската въгледобивна промишленост, а съответно и енергетиката ни би могла да остане конкурентна на европейския пазар. Особено след като се построи и новата мощност в ТЕЦ Марица-изток 1. Построяването на новата централа е реален шанс добивът в мини Марица-изток да се увеличи, да падне себестойността на въглищата, а оттам и цената на произвежданата електроенергия. Колкото повече се отлага строежът на новата мощност, толкова по-скъпо ще става и очакваното от нея производство на ток. Още повече че проучванията сочат, че през следващите 20-30 години добиваната от този източник електроенергия ще е конкурентна. Снижаването на себестойността ще от огромно значение първо за другите ТЕЦ в комплекса. Рано или късно мини Марица-изток ще бъдат приватизирани. И все по-често ще се задава въпросът, каква да е формата на приватизация на едно от най-големите, и при това печеливши предприятия в страната ни. 
 
СПРАВКА В. ПАРИ 
Най-голямо е производството на въглища през 1987 г., когато се постига добив от над 27 млн. тона. През 1996, 1997 и 1998 г. варира между 25 и 26 млн. тона. За 1 денонощие в комплекса се изкопават, транспортират и насипват средно по 280 хил. куб. метра земни маси и 70 хил. тона въглища. 
Първият добив е през 1960 г. - 117 хил. тона. Според статистиката от основаването през 1952 до 2002 г. в рудник Трояново 1 са добити 273 290 700 т въглища, в Трояново-север - 255 833 700, в Трояново 3 - 212 250 000 т въглища. Според данните от общо добитите до края на 2001 г. 740 млн. тона въглища са произведени повече от 315 млрд. кВтч електроенергия и над 42 млн. тона брикети. 
