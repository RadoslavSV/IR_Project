      Емисия: Четвъртък, 3 Февруари 2000
                    
                  Агенцията по енергетика: Парното няма да поскъпва от юли
                  Искаме тези, които се отказаха от парното, отново да станат 
                  клиенти на топлофикациите, заявява Шиляшки. 
                  ПЕТЯ МИНКОВА
                  Парното няма да поскъпва от юли. Добрата новина съобщи лично 
                  енергийният шеф Иван Шиляшки вчера на специална 
                  пресконференция. На нея той и екипът му обявиха резултатите от 
                  новото си споразумение с МВФ. “Цената не трябва да се повишава 
                  на 1 юли, защото ще откажем още повече потребители от 
                  парното”, е позицията на Шиляшки.
                  До юни експертите на Агенцията по енергетика и на МВФ ще решат 
                  какви ще са цените на топлото до средата на 2001 г., когато 
                  изтича споразумението ни с фонда.
                  Според първоначалния график с МВФ, стойността на една 
                  гигакалория трябваше да скочи с около и над 30% от 1 юли. В 
                  момента тя е 42,35 лв.
                  Според новата договорка обаче цената на топлото най-вероятно 
                  ще бъде “замразена” на сегашното й ниво и след 1 юли, както 
                  писа “Монитор”. Целта е проста - много топлофикации са 
                  изправени пред фалит, защото все повече граждани и фирми се 
                  отказват услугата заради непосилните цени на топлото. Това пък 
                  кара топлофикаторите да искат ново повишение, а догодина идат 
                  и избори.
                  Искаме тези, които се отказаха от парното, отново да станат 
                  клиенти на топлофикациите, е новата позиция на Шиляшки. 
                  До април Агенцията по енергетика ще пише нова стратегия за 
                  развитие на топлофикационните дружества.
                  Енергийните шефове трябва да предложат проекти за инвестиции в 
                  дружествата през тази и следващата година.
                  Искат се сериозни инвестиции, за да се намалят загубите на 
                  топлофикациите, а с това и сметките на потребителите, беше 
                  категоричен Шиляшки. Според него до година и нещо всеки абонат 
                  ще има индивидуални топломери на радиаторите си, за да плаща 
                  само това, което консумира.
                  Експертите на Световната банка (СБ) първи сигнализираха за 
                  опасността, че с едно юлското повишение на топлото, то може да 
                  стане недостъпно за българите. 

                        През юни ще е ясно дали токът ще поскъпне с нови 7,3%, 
                        съобщи още Шиляшки. Според него целта е средата на 
                        следващата година цената на тока за населението и 
                        фирмите да се изравни и да е около 4 цента за 
                        киловатчас. В момента по-високата цена за фирмите от 4 
                        цента субсидира тока за населението, който е около 3,9 
                        цента. Цените обаче са изчислени при курс на лева спрямо 
                        долара от 1,8 лв., уточни ценовикът на АЕ Вени Ценов. 
                        Енергийните цени са в левове и засега не зависят от 
                        обезценката на лева спрямо щатската валута. 

                        Реформата в енергетиката се отлага за април, съобщи 
                        Шиляшки. Тя трябваше да започне на 1 февруари. През 
                        април АЕЦ “Козлодуй” ще бъде отделен от НЕК и ще са 
                        готови основните наредби към енергийния закон. Реформата 
                        беше отложена по искане на МВФ и СБ. Целта им е у нас да 
                        има конкурентоспособна енергетика, с атрактивни цени за 
                        населението и фирмите.

