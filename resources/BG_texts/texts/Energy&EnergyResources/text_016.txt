Дългото излизане на държавата от пазара на енергия 

Новият закон ще отпуши либерализацията, но държавата запазва силни позиции в сектора 

Галина Александрова 

Създаване на условия за реално отваряне на пазара на ток, природен газ и парно отопление и облекчаване на режима за инвестиции в енергийни съоръжения и мощности - това са може би двата най-големи плюса на така дълго очаквания проект на нов закон за енергетиката. Проектът, разбира се, не е лишен от слабости и най-вероятно ще предизвика оживена дискусия дори само заради това, че по един или друг начин касае не само енергийните фирми, но и всеки човек, обществена и стопанска сфера в страната. Специалисти от отрасъла и независими икономисти вече започнаха да изказват критични забележки към някои от текстовете в проекта. По отношение на закона като цяло обаче засега становищата се обединяват в едно: новият закон е в състояние да изпълни най-важните си задачи - да осигури регулаторната среда за модернизиране на енергийния отрасъл и да отпуши блокираната от години либерализация на пазара на енергия. Необходими бяха повече от четири години и три закона (приетият от правителството на Иван Костов, неговият значително коригиран вариант от миналата есен и новият проект), за да се каже ясно в нормативните текстове, че ще се прави истински пазар на енергия, както и как точно и кога ще става това. 

Какво е новото в енергийното законодателство 

Напълно нов момент в проекта са текстовете, които уреждат свободната търговия с електрическа енергия и природен газ. Новост е и отпадането на лиценза за изграждане и/или разширяване на мощности. Новото строителство вече минава на регистрационен режим. Лицензи ще се издават само за извършване на дейност по производството, преноса, разпределението или съхранението на ток, природен газ и топлинна енергия. Поради тази причина отпадат и конкурсите за изграждане, реконструкция или разширяване на енергийни обекти. 

Инвеститорът поема целия риск за пазарната реализация 

тоест в този случай държавата не се ангажира по никакъв начин, включително държавната НЕК няма задължение да изкупува произведената електроенергия. Конкурси ще се провеждат само ако се установи, че изграждането на нов енергиен обект или нови газоразпределителни мрежи е необходимо за енергийния баланс на страната. Ако възникне такава необходимост, министърът на енергетиката прави и обнародва опис на мощностите, които трябва да бъдат построени за поддържането на енергийния баланс. Изборът на инвеститор става със състезателна процедура - конкурс. Конкурсът обаче се обявява и провежда от Държавната комисия по енергийно регулиране. В този случай държавата поема гаранции за изкупуването на произведената енергия от НЕК. 

При преноса на електрическа енергия към функциите на преносното предприятие е добавена една нова - Осигуряване на достъп до преносната мрежа на трети страни (привилегировани потребители). Аналогична е ситуацията и при преноса на природен газ. Това на практика би трябвало да означава край на монопола на НЕК и на „Булгаргаз“ на вътрешния пазар. Според проекта консуматори, отговарящи на определени условия, ще могат да сключват директни договори с производителите на електроенергия или с вносители и търговци на природен газ, различни от „Булгаргаз“, ако те им предложат по-добри условия на доставка и разплащане от държавните монополисти. Приемането на новия закон ще направи възможно изпълнението на приетите през пролетта на миналата година наредби за осигуряване на достъп на привилегировани потребители до мрежите за пренос на ток и природен газ. Основният критерий за включване в групата на привилегированите потребители е обемът на консумацията. За потребителите на електроенергия в наредбата е посочен минимум за консумация 100 мегавата годишно и той се запазва. Новият закон сваля границата за купувачи на природен газ, които могат да се договарят пряко за доставка на суровината с фирма производител. От 80 млн. куб. м тя пада на 25 млн. куб. м годишно потребление на купувача. Според експертите на министерството на 13 фирми се пада 80% от потреблението на газ в България. Най-вероятно това ще бъде броят на привилегированите потребители в газовия сектор. 

Монополът на „Булгаргаз“ върху вноса пада, но не съвсем 

Проектозаконът предвижда да отпадне монополът на „Булгаргаз“ върху преноса и доставките от внос. Компанията трябва да дава достъп до мрежата на потребители, които искат да сключат директни договори и с вносители на природен газ. Това обаче ще става при определени условия. „Булгаргаз“ може да откаже на потребителя достъп до преносната мрежа не само при липсата на технически възможности, но и ако конкурентният внос стане причина за трудности при изпълнението на договори от типа „вземай или плащай“, какъвто е дългосрочният договор с „Газпром“, обясниха от енергийното министерство. 
Едно от най-авангардните неща в проектозакона е преминаването към нов 

Пазарен модел на търговия с електроенергия 

Моделът „единствен купувач“ постепенно ще бъде изместен от по-пазарният модел на двустранни договори за доставка на електроенергия (виж графиката). В закона се въвеждат за първи път понятията обществен (публичен) доставчик, обществен снабдител и търговец на енергия. Общественият доставчик купува ел. енергия от производителите и я продава на обществените снабдители и на потребители, присъединени към преносната мрежа. Той търгува с енергия само в сегмента от пазара, в който се извършват сделки при регулирани цени. 
Общественият снабдител купува енергия от обществените снабдители, от производителите или от търговците и я продава на крайни потребители, присъединени към разпределителната мрежа, за която снабдителят има лиценз. Това на практика са сегашните електроразпределителни предприятия. Търговците сключват сделки с производители, привилегировани потребители, обществения доставчик и обществените снабдители, други търговци на ел. енергия. Търговците на енергия трябва да отговарят на условия за финансово гарантиране на сключваните от тях сделки. 
В проектозакона е включена съвсем нов раздел, свързан със защитата на енергийните предприятия срещу фалит. Предстои обаче допълнително изясняване на механизма, по който ще става това. 

Енергийният министър концентрира значителни правомощия 

сред които са изготвянето на енергийна стратегия, приемането на прогнозни енергийни баланси, изготвяне и внасяне в МС на списък на стратегически обекти от национално значение в енергетиката. Едно от новите правомощия на енергийния министър е да определя задължителните показатели за степента на надеждност на снабдяването с електрическа енергия. Министърът също така одобрява и обнародва опис на необходимите нови мощности за производство на електроенергия, така че да се гарантира сигурността на снабдяването. Той одобрява опис на нови региони за разпределение на природен газ, определя квоти за задължително изкупуване на електричество от производители, внася в МС предложения за изграждане на атомни електроцентрали и др. 
Държавното регулиране на дейностите в енергетиката се извършва от Държавната комисия по енергийно регулиране (ДКЕР), която е към Министерския съвет. Комисията приема подзаконови нормативни актове, предвидени в закона, утвърждава цените, подлежащи на регулиране, признава и определя размера на невъзстановяемите разходи, възникнали поради промяна в нормативната база. 
Един от минусите на проекта е запазването на чисто държавното регулиране, коментира енергиен консултант. Според него независимостта на регулаторния орган ще бъде гарантирана, ако той бъде обществен или обществено-държавен, а не, както е сега, да бъде към изпълнителната власт. Изготвянето на списъци на стратегически и на необходими за баланса енергийни обекти (без да е дефинирано ясно как ще става определянето им като такива), от една страна, играе ролята на предпазител срещу намаляването на инвеститорския интерес заради повишаването на пазарния риск. От друга страна обаче, това изкривява пазара и създава впечатление, че държавата се опитва да запази силното си влияние не само в правенето на енергийната политика, но и на пазара на енергия, от който уж декларира, че се оттегля. 
