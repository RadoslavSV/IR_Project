ЗАСТРАШЕНИ СА ДОГОВОРИ ЗА ИЗНОС, ЦЯЛА ВРАЦА ЧАКА 1 МЕГАВАТ 

ХРИСТИНА АНДРЕЕВА  


 
 

 
 

 
ВЕЧЕ трети месец производството на двете частни дружества Химремонтстрой и РМЗ Вратцата е затруднено. Работниците са в принудителен престой. Заради дълговете на Химко към НЕК от юли т. г. захранването с електроенергия е сведено до 1.5 мВт, които при минусови температури не може да осигурят необходимата енергия за съоръженията по Гражданска защита на торовия завод и да захранят производствата на двете предприятия. Първоначалното разпореждане на НЕК е подаваната енергия да се използва за нуждите на двете дружества. Спукана тръба в Химко при първото голямо застудяване и намесата на Гражданска защита обръща разпореждането в полза на комбината. Нужен е още 1 мВт, за да се нормализира работата на двете предприятия, които са на площадката на Химко. Въпреки уверенията на депутати от района и на министерствата на енергетиката и на икономиката за осигуряване на допълнителния лимит проблемът все още е нерешен. 
Мръсносива януарска мъгла е притиснала ниско гигантските съоръжения на торовия завод. Два следобед е, но наоколо няма жива душа. Обичайно оживеният портал на Химко е пуст. На поста си са само охранителите. Пред административната сграда на Химремонтстрой трима мъже пушат нервно и разговарят: 
- Не е държава това. Пет пари не дават министри и депутати, че ни взимат хляба. 
- Коледата им е дълга, затова. 
- Абе тя май край няма тяхната... 
Дългият и тъмен коридор е по-студен, отколкото навън. 
- Няма ли парно и ток? - питам жена, излязла с няколко папки от директорския кабинет. 
- Няма. Заради Химко този сезон парно няма. Тока го пускат според възможностите, обяснява жената. 
Директорът на Химремонтстрой Цветан Павлов и шефът на РМЗ Вратцата Румен Христов стоят с връхните си дрехи в кабинета и търсят изход от ситуацията. Показват ми папка с документи от двегодишната одисея с електрозахранването на производствата им. 
 
ИСТОРИЯТА 
Въпреки че от 12-15 г. Вратцата и Химремонтстрой съществуват като независими и самостоятелно изградени частни дружества, партидата с Химко е обща. Производствените дейности са обособени на площадката на химическия комбинат. За консумираната електроенергия се заплаща по договор с Химко, който е платецът на НЕК. Договореностите са по споразумение с местното Електроразпределение. Проблемите започват преди година с първите наказателни мерки срещу торовото дружество заради дължими пари за ток. В края на 2001 г. 
Химремонтстрой и Вратцата правят стъпки за автономно захранване, но НЕК бяга от договора като доставчик 
Тогавашният шеф на Електроразпределение-Враца Иван Проданов отговаря, че това е сложен процес на проектиране и изграждане. Сега НЕК държи двете предприятия да преминат на автономно захранване. 
Периодът за проектиране започна през юни м. г. и ще продължи около година, казва Румен Христов. Дотогава ние сме зависими от съоръженията на химическия комбинат. 
Директорът на Химремонтстрой за пореден път моли по телефона производственият шеф на Химко да се изключат съоръженията по Гражданска защита, за да се осигури за няколко часа работен режим за леярната. Рискът за комбината е голям, но когато времето е по-меко, това е възможно. Така с мъка и разбирателство помежду си я караме, обяснява Цветан Павлов. Имаме спешна поръчка за Белгия. Последната ни пратка беше за 12 декември. Тогава пак с тия игри - ние изключваме, вие включвайте, фирмата настояваше да изпълним поръчката преди Коледа. 
До седмица чуждестранните клиенти на Химремонтстрой трябва да дойдат на място за сключване на 3-годишно споразумение с врачанските производители. Очаква се потвърждение на поръчки и от Израел. До дни от Белград тук пристигат представители на традиционните партньори от рафинерията в Панчево. 
Какво ще им покажем, пита риторично Цветан Павлов. Виждаш каква е картинката. От 6 януари хората бездействат. 
Ако преустановим работа, изчезваме от пазара, казва шефът на РМЗ Вратцата. През тази седмица предприятието трябва да експедира метални съоръжения за ядрената промишленост на Франция. Поръчките се изпълняват от 2 г., през които 
РМЗ е спечелило доверието на чуждестранните клиенти с точни срокове и качество на изпълнението. Всичко това сега може да се загуби 
Ако с български клиент винаги можеш да се разбереш, да отложиш с ден-два-три доставката, но чуждестранните клиенти не търпят това, споделя притеснението си Румен Христов. 
Леярска пещ на Химремонтстрой за близо 50 хил. USD е щяла да излезе от строя през декември заради внезапно спиране на тока. С риск на живота си специалисти и работници са предотвратили изливането на металната огнена лава от пещта. Общо 300 души от двете предприятия принудително бездействат заради студовете през последните седмици и невъзможността да натоварят съоръженията. 
 
ВСЕКИ МОМЕНТ 
може да изгърмят бушоните на недоволството. Бездействието ще се отрази върху заплащането на работниците в най-тежкия период, когато разходите на домакинствата са по-големи. Миналия месец заработката във Вратцата е паднала с 50%. И в двете предприятия досега заплатите са давани редовно. Те са сред малкото производствени дружества в областта, които освен добро заплащане отчисляват редовно социалните и здравните осигуровки на персонала. Вратцата има годишен оборот от 1.2 млн. лв. От 1.1 млн. до 1.3 млн. лв. е годишният оборот на Химремонтстрой. Заради коректните взаимоотношения с работодателите в предприятието дори не са изградени синдикални структури. Инициатори за протест обаче ще се намерят, ако държавата не реши проблема сега. 
 
ЦЯЛА ВРАЦА ОЧАКВА ТОЗИ ЕДИН МЕГАВАТ 
Така Цветан Павлов отговаря на нечие поредно запитване по телефона кога ще заработят. Десетилетия наред производството им никога не е спирало. Обещаното вдигане на лимита е решаващо за двете предприятия, които са потърпевши от орязания ток за Химко и съдебната битка между НЕК и торовото дружество. 
И ако комбинатът е некоректен платец и не спазва подписаните договори с Националната електрическа компания, двете дружества на неговата територия плащат сметките си за ток редовно и точно. От април м. г. плащанията им са директно към НЕК, твърдят шефовете. Сега започват авансовите вноски за февруари. Въпреки това са принудени да понасят тежки загуби и да влагат пари за изграждане на ново електрозахранване. Като начало 
 
ТОВА ЩЕ ИМ СТРУВА МЕЖДУ 300 И 400 ХИЛ. ЛВ. 
До окончателното завършване разходите ще надхвърлят половин милион. Не е нормално при кризата в държавата да се влагат тези средства, смятат не само директорите на Химремонтстрой и Вратцата, но и специалисти от поделенията на НЕК. Наскоро тук е била плевенска група от Електроразпределение за доуточняване на проекта. Електроспециалистите недоумявали 
 
ЗАЩО ПРИ ИЗГРАДЕНА ВЕЧЕ СТРУКТУРА ТРЯБВА ДА СЕ ПРАВИ НОВА 
и да се влагат ненужно пари. Всичко трябва да се прокарва наново, като за новоизграден обект, докато електрическото захранване стигне до съоръженията на двете предприятия. Като този проблем са още 4-5 в страната. 
 
ПЪРВИЯТ Е В РАДОМИР 
припомня Румен Христов.Мъглата отвън е слязла още по-ниско. Ако програмата на правителството е да се увеличи производството, БВП и експортът, да се намали безработицата и да се подобри животът ни, 
 
ТО КАКВА ПРОГРАМА ИЗПЪЛНЯВА МИНИСТЕРСТВОТО НА ЕНЕРГЕТИКАТА 
разсъждава на глас мъж, заобиколен от малобройна група. Обричат ни на безработица и глад за 1 мегават, който се плаща. В кой век живеем и що за управление е това, питат потърпевшите от неуредиците. 
 

