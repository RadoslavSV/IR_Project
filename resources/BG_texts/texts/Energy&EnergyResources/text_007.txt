КРАЙНИЯТ ЕФЕКТ БЕШЕ ПОСТИГНАТ В НЯКОИ СТРАНИ И ЦЕНИТЕ В ТЯХ СЕ ПОНИЖИХА 

МАРГАРИТА ВАЧКОВА  


 
 
ГАЗОВИЯТ сектор на Западна Европа преживява значителни промени във връзка с либерализацията на енергийните пазари. Основната цел е понижаването на цените на природния газ за крайните потребители и най-вече за промишлените предприятия, в резултат на което тяхната конкурентоспособност на световния пазар би трябвало да се повиши. 
 
По данни на Европейската комисия от октомври 2002 г. средно над 70% от пазара в ЕС вече е отворен за конкуренция. Само в три страни е постигната пълна либерализация. Това са Австрия, Великобритания и Германия. Оказа се, че 
 
ПРОЦЕСЪТ НА ДЕРЕГУЛИРАНЕ ПРОТИЧА ПО-БАВНО ОТ ПРЕДВИДЕНОТО 
Той е в далеч по-напреднал стадий в сектора на електричеството, който се либерализира паралелно с газовия въз основа на същите принципи. Темповете на него са по-бързи, а главният резултат - намаляването на цените, вече е постигнат. Разликата се обяснява отчасти с факта, че Директивата за електричеството беше приета година и половина по-рано от Директивата за газовия пазар. Трябва обаче да се отчитат и особеностите на газовия отрасъл. Реформирането му е свързано с трудности от технологичен и организационен характер, които не съществуват на пазара на ток. Либерализацията се усложнява от ограничената ресурсна база - европейските страни не са в състояние неограничено да увеличават производството на газ /докато в електроенергетиката е възможно за кратки срокове да се построят нови електроцентрали/. 
Еврокомисията посочи 
 
ОСНОВНИТЕ ТРУДНОСТИ 
пред отварянето на пазара на газ в свой доклад през октомври 2002 г. На първо място това е неоправдано сложната структура на тарифите за превоз и завишеният им размер в някои страни; отсъствието на ефективни механизми за разпределяне на свободните газотранспортни мощности и ограниченият достъп за новите компании; концентрацията на предлагането в ръцете на един или няколко доставчици и като резултат бавното развитие на центровете за търговия; недостатъчната прозрачност на информацията за цените и наличието на свободни мощности в системата. 
Големи проблеми създават съществуващите процедури за наемане на мощности. В повечето страни те се резервират от "точка до точка", т. е. за определен отрязък от мрежата. Условията обаче се оказват недостатъчно гъвкави - мощностите се наемат за повече от година, а при по-малките срокове тарифите се увеличават. Подобна система действа във Франция, Дания и Германия. На последния форум през октомври 2002 г. беше препоръчано на 
 
ОПЕРАТОРИТЕ ДА НАЕМАТ МОЩНОСТИ ЗА ПО-КРАТКИ ПЕРИОДИ И В ЗАВИСИМОСТ ОТ ПОТРЕБНОСТИТЕ 
без да се обвързват с конкретен маршрут, а само да се оказват конкретни пунктове за вход и изход. В Холандия и Белгия отскоро се появи възможност да се резервират мощности веднъж в месеца без увеличаване на тарифите. Достъпът до мрежата в много случаи се възпрепятства и от наличието на механизъм за преразпределяне на мощностите, които са резервирани, но не са използвани. Затова напоследък в договорите се включва уговорката "ползвай, или губиш" /use it or loose it/, за да не остават газопроводите неизползвани по вина на компанията доставчик. Аналогична уговорка съществува в Холандия, Белгия, Австрия и Германия. 
С цел да се избегне проблемът с наличието на 
 
ПРОЗРАЧНА ИНФОРМАЦИЯ 
за свободните мощности, членовете на Асоциацията на операторите на газопроводни мрежи се договориха на доброволен принцип да публикуват подробна информация. Решението обаче засега се изпълнява частично и спорадично. За осигуряване на прозрачна информация ще допринесе създаването на центрове за търговия с газ в пресечните пунктове на газотранспортните потоци. Това ще бъдат първообразите на борсите за търговия с газ. Подобно на британския NВР /National Вalancing Рoint/ такива центрове съществуват само в Зеебрюге /Белгия/ и Бунд /на германско-холандската граница/. 
В октомврийския доклад на Еврокомисията бе подчертано, че процесът на либерализация има ограничен и неравномерен характер. Положителни промени настъпиха в страни като Италия, Испания и Холандия, които приеха допълнителни мерки за отварянето на своите пазари. В тях 
 
ЦЕНАТА НА ПРИРОДНИЯ ГАЗ ЗА ГОЛЕМИТЕ ПРОМИШЛЕНИ ПОТРЕБИТЕЛИ СЪЩЕСТВЕНО СЕ ПОНИЖИ 
Частичен принос имаше и поевтиняването на петрола на световния пазар през 2002 г. В други страни обаче понижаването на цените за крупните промишлени потребители в известна степен беше компенсирано от поскъпването на синьото гориво за малките предприятия и домакинствата, отчете Еврокомисията. Това важи най-вече за Франция, Испания и Швеция. В същото време Германия, където конкуренцията на газовия пазар се развива с по-бавни темпове от средните за Европа, цените остават високи и дори се покачват за всички групи потребители. Като цяло перспективите за развитието на конкуренцията в газовия отрасъл са по-неблагоприятни, отколкото в електроенергетиката. 
Създалата се ситуация стана причина Съветът на министрите да приеме изменение на Директивата за пазара на природен газ и електроенергия с цел 
 
ДА СЕ УСКОРИ ЛИБЕРАЛИЗАЦИЯТА 
и интеграцията на националните пазари в единен газоенергиен пазар на ЕС. Договореност за компромисен вариант беше постигната на 25 ноември в Брюксел. Едно от основните решения бе 
 
ДА СЕ ОТЛОЖИ ОТВАРЯНЕТО НА ГАЗОВИЯ ПАЗАР ЗА ДОМАКИНСТВАТА ЗА 2007 Г. 
а за всички други потребители той да бъде отворен още в средата на 2004 г. Бяха уточнени процедурите за функционално разделяне на компаниите - на оператори на магистрални и на разпределителни мрежи, условията за достъп на независимите организации до газохранилищата, функциите и принципите на работа на регулаторните органи и др. 
Стремежът да се отдели транспортната дейност от компаниите, които се занимават с търговия и други дейности, несвързани с преноса на газ, има за цел 
 
ДА ИЗКЛЮЧИ КРЪСТОСАНОТО СУБСИДИРАНЕ 
В наши дни най-строги са изискванията за разделяне на дейностите на компаниите монополисти във Великобритания, Холандия, Италия, Австрия и Испания. Съгласно новата директива операторите на магистралните и разпределителните мрежи трябва юридически да оформят разделянето на тези функции, т. е. да ги разпределят между различни юридически лица, в които организацията на работата и взимането на решения да се извършва независимо от компанията монополист. Освен това на разпределителните компании се дава отсрочка до средата на 2007 г., както и възможност да запазят до известна степен координацията на дейността между компанията майка и дъщерните фирми оператори. Не е задължително, както е във Великобритания, вертикално интегрираните компании да продават правото си на собственост на газотранспортните активи, т. е. различни юридически лица могат да принадлежат към една структура. 
В новата директива са регламентирани и процедурите за предоставяне на достъп на независимите компании до газохранилищата и допълнителни услуги, обезпечаващи свободното използване на системата. Правителствата и регулаторните органи осъзнават ролята си в предоставянето на пазарните оператори на надеждни и качествени услуги. Те обаче са обезпокоени от трудностите, които възникват при опитите да се сравнят цените на различните доставчици. Тези и други проблеми, както и стратегическото значение на електричеството и природния газ като стоки налагат необходимостта от 
 
ПОСТОЯННО РЕГУЛИРАНЕ НА ГАЗОВИЯ ОТРАСЪЛ 
и електроенергетиката независимо от приетите мерки за либерализиране на двата пазара. В наши дни във всички страни от ЕС са създадени независими органи за управление на пазари, които трупат опит и знания и постепенно увеличават арсенала си от инструменти. Позициите им в отрасъла се затвърдиха и те вече извършват консултации за унифициране на регулативните процедури. По-нататъшното ефективно сътрудничество ще бъде решаващ фактор за успешна реализация на новите мерки за реформа на газовия пазар в ЕС. 
