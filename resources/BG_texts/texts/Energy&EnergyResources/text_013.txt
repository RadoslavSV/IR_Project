ДОКУМЕНТЪТ ЩЕ ОПРЕДЕЛИ КОЛИЧЕСТВАТА ГАЗ СЛЕД 2010 Г. И СТРОИТЕЛСТВОТО НА ТРЪБОПРОВОД БЪЛГАРИЯ - ИТАЛИЯ 

МАРИНЕЛА ЙОНКОВА, МАРГАРИТА ВАЧКОВА  


 
НОВ договор за транзит на природен газ за периода след 2010 г. ще бъде подписан през март между Газпром и Министерството на енергетиката и енергийните ресурси, съобщи председателят на руската газова компания Алексей Милер. По време на посещението на руския президент Владимир Путин в България на 3 март ще бъде подписано споразумение за намеренията между двете страни, в което ще се фиксира желанието за увеличение на транзитните доставки на природен газ за България и страните от Балканския регион. Цените в новия договор ще бъдат по формулата, по която осигуряваме доставки и на страните от Европа, каза председателят на Газпром. 
Специално за в. ПАРИ Алексей Милер потвърди намерението на руското газово дружество за строителство на петролопровод в посока България - Италия /по трасето Дупница - Скопие - Вльора - Италия/. Този проект ще бъде включен в договора за транзит на природен газ след 2010 г. Очакването е след тази първа стъпка до края на годината да бъдат подготвени и подписани първите документи за проучване на трасето. Реално обаче строителството не би могло да започне по-рано от края на 2004 г., та дори и 2005 г., коментираха експерти. Ние знаем потенциала на българския пазар и се надяваме, че в близко бъдеще обемите на доставките на природен газ ще се увеличат, при това значително, изрази надежда Алексей Милер. Той каза, че България е стратегически партньор за Газпром, защото оттук се транзитират основни количества синьо гориво за Турция и страните от Южна Европа. Не бе споменато желанието на Гърция за увеличение на доставките от сегашните 2.5 млрд. куб. м/г до 6 млрд. куб. м/г през следващите три години, но е известно, че преговори по този въпрос между български, гръцки и руски експерти се водят от месеци. 
 
СКАНДАЛ В РУСИЯ 
СЪВЕТЪТ на директорите на Газпром прие тази седмица бюджета на компанията за 2003 г. на стойност 32.67 млрд. USD. За да го изпълни обаче, гигантът ще трябва да съкращава разходи и да увеличи заемите си, коментира източник от концерна пред Ройтерс. Очакваните по-високи експортни цени на газа за 2003 г. /средно 105 USD за 1000 куб. м спрямо 95 USD през 2002 г./ също ще помогнат на гиганта да спази бюджета. Има данни, че Газпром вече продава синьото си гориво по 115 USD за 1000 куб. м. Компанията планира да съкрати разходите с 1.3 млрд. USD, но в същото време предвижда амбициозна инвестиционна програма в размер на 5.9 млрд. USD. Неотдавна бордът на директорите отказа да подкрепи програмата заради решението на правителството да увеличи вътрешните цени с 20% вместо с исканите от гиганта 40%. През 2002 г. цената на горивото на вътрешния пазар бе 16.4 USD. Руските медии информираха, че бюджетът е скарал Милер и икономическия министър Греф. Според Греф са свити неподходящи разходни статии, което накарало Милер демонстративно да напусне заседанието, тръшвайки вратата. Някои пера от бюджета продължават да се доработват. 
 
ПЛАНОВЕ ЗА БЪЛГАРИЯ 
АКО се вземе решение за приватизацията на Булгаргаз, Газпром ще участва, каза Алексей Милер. Ще разгледаме и предложения за газоразпределението и битовата газификация, ако ни ги представят, заяви той. Газпром има желание да участва като акционер в предприятията, които са големи консуматори на газ, като химическите заводи. Ако получим такава възможност, ще можем да осигуряваме горивото на по-ниски цени. Това ще позволи произвежданата продукция от тези предприятия да е конкурентна на вътрешния пазар и на пазара на трети страни. 
