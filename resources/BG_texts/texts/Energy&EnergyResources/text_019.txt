ТЪРГУВАНЕТО С КВОТИТЕ ЗА СО2 ЩЕ СТАВА СЛЕД ПОЛУЧАВАНЕ НА ЕМИСИОННИ ПРАВА 

ИРИНА БАЧЕВА  


ПЛАНОВЕТЕ на ЕС да намали емисиите от вредни газове в атмосферата заради глобалното затопляне ще предизвикат увеличаване на цените на електроенергията за потребителите и бизнеса. Голямата промяна ще бъде свързана и с преминаването на електроцентралите от лигнитни въглища към газ. Това са изводите на специализираното издание МcКinsey за промените на енергийния пазар в Европа заради изискванията на Протокола от Киото за ограничаване на замърсяванията в атмосферата. Новият модел обаче доведе и до парадоксални изводи: докато регулациите влязат в сила, много от енергопроизводителите /даже и най-големите заводи замърсители с СО2/ може би ще получат неочаквани финансови дивиденти. 
 
Според предложения план енергопроизводителите ще трябва да инвестират в нови енергийни източници, като използват като основно гориво природния газ, а не въглищата. Това обаче ще предизвика 40% увеличаване на цената на едро на тока. По-високите цени на електричеството може да принудят големите компании потребители да прибегнат до алтернативни енергийни източници или спестявания, което в крайна сметка ще ощети физическите лица. Прогнозите на изданието са, че високите цени може частично да се намалят чрез повишаване ефективността на съществуващите заводи и чрез намаляване на вредните газове за 7-годишен период /2005-2012 г./. 
Каквито и да са окончателните регулативни механизми на Брюксел, европейският бизнес с енергийни източници ще претърпи фундаментални промени. 
 
ЦЕЛТА НА ТЪРГОВИЯТА С СО2 Е ДОСТИГАНЕ НА НОРМИТЕ ОТ КИОТО 
Според Протокола от Киото от 1997 г. вредните емисии газове трябва да се намалят с 5% до 2012 г. Предложената от Европейската комисия схема cap and trade /лимити и търговия/ отива по-далеч - 8% намаление спрямо нивата от 1990 г. Схемата ще е задължителна за над 5000 енергийни и индустриални производители, които произвеждат 46% от всички вредни емисии на страните членки в ЕС. Всяка година количествата на вредните газове ще се калкулират, а производителите ще трябва да убеждават, че имат права за излъчването на тези емисии. Заводите ще получават повечето от правата безплатно, но остатъкът ще трябва да купуват на пазара, регулиран от схемата, или да плащат глоба за него. Излишните права ще може да се продават на пазара или да се използват в проекти на други места; някои производители ще се опитват да намалят емисиите си, за да си осигурят излишък от права за продажба. Пазарната цена на правата ще се превърне в цена за изхвърлянето на вредните газове и емисиите СО2 ще бъдат решаващи, тъй като съставляват над 95% от всички вредни газове. 
 
ЦЕНА НА СО2 И ПРЕМИНАВАНЕ ОТ ВЪГЛИЩА КЪМ ГАЗ 
Повечето предварителни оценки за пазарната цена на емисиите СО2 по схемата на Еврокомисията са от 15 до 30 ЕUR за 1 тон изхвърлен СО2. И без Русия да бъде включена в плана, най-евтино за Европа ще бъде да премине от използването на въглища към газ за нуждите на електро- и топлоенергийното производство. Правата за използването на газ са наполовина по-малко в сравнение с правата за въглища, тъй като газът съдържа по-малко въглерод. Газът е и единствената реалистична алтернатива засега. Възобновяемите енергии не биха могли да допринесат много. За да може генерирането на вятърна енергия да бъде конкурентно с газа например, цената на правата би трябвало да бъде 50 ЕUR за тон, а слънчевата енергия би имала шансове при цена 100 ЕUR на тон. 
 
НАРАСТВАЩИ ЦЕНИ НА ЕНЕРГИЯТА 
Според схемата цената на регулирането на емисиите ще се понесе основно от потребителите, промишлеността и от енергопроизводителите, които не успеят да се преструктурират. На графика 4 е показано как на повечето европейски пазари за електричество последното необходимо за пазара енергийно звено ще гори въглища и ще е от онези производители, които ще трябва да платят допълнително 25 ЕUR за тон изхвърлен СО2. Ако това е така, то теоретично цената на едро на тока ще нарасне от тази допълнителна такса с около 30%, смятат в МcКinsey. 
Според изчисленията на експертите при трансформацията от въглища към газ европейското търсене на газ ще нарасне до 3.8 от 2.7% годишно. Това ще изисква разработването на нови газови находища и ще увеличи цената на газа поне с 15%. Така цената на едро на тока ще се вдигне с нови 10%, което като цяло ще увеличи себестойността с 40% до 2008 г. При този сценарии домакинствата ще плащат 15% повече за ток. Поскъпването ще е различно в различните страни. В дългосрочен план високата цена на електроенергията ще намали търсенето й незначително - 1-2 процентни пункта. Преминаването от електричество към друг източник често е невъзможно: компютърът не може да използва петрол, за да работи. 
 
ИЗГОДИ ОТ ПРЕДОСТАВЕНИ ПРАВА 
Схемата поднася и изненади: докато регулациите не влязат в сила, високите цени на практика ще помогнат на енергопроизводителите. За повечето от тях съществуващите лимити ще нараснат с 40% или повече. Откъде ще дойдат допълнителните печалби? Отговорът е: въпреки че цените за електричеството нарастват, себестойността на продукцията ще се увеличи само с цената на емисионните права, които производителите трябва да купят. Според предложения от ЕК през октомври 2002 г. нов план 85% от необходимите на производителите годишни права те ще получават безплатно и ще трябва да купуват само разликата. 
Установяването на толкова много безплатни права цели да поддържа конкурентен баланс между различните технологии за производство на енергия. Водноцентралите и ядрените централи ще получат дивиденти независимо от безплатните права: въпреки че нямат емисии от вредни газове и съответно нямат нужда да купуват права, те ще се на печалба заради очакваните по-високи пазарни цени на енергията. Газовите централи ще имат до 140% печалба, защото нарасналата им използваемост и по-високите цени ще компенсират допълнителната стойност на правата по квотите за СО2. 
Дори централите с голямо отделяне на вредни газове ще са на печалба заради предоставените им безплатно права. А тези права са продаваеми, тъй като по схемата те няма да са обвързани с бъдещите дейности на завода: собственикът ще може както да ги осребри, като затвори завода и предостави правата на друг производител, така и да запази правата си и да произвежда много по-ефективна енергия, като инвестира в газова централа. 
 
БАЛАНСИРАНЕ НА ЦЕНИТЕ И ПЕЧАЛБИТЕ 
Европейските политици трябва да балансират умело в следните направления: поддържане на конкурентна индустрия за производство на енергия, намаляване на емисиите от СО2, удържане на цените на дребно. Те едва ли ще рискуват да повторят грешката на Калифорния да наложат прекалено стегнато регулация на цените на дребно. Регулирането на цените на едро няма да е по-успешно и разумно, тъй като ограничаването на производителите до "разумна" печалба /определена от регулатори/ би означавало да погребе либерализирания енергиен пазар и ще направи твърде рисковани бъдещите инвестиции в бранша. 
Ако Русия бъде включена в схемата на вариационните изчисления, това ще намали цените, но също така ще ограничи намаляването на вредните емисии, които Европа би могла да достигне. Друг начин да се удържат цените на едро е да се субсидира производството на енергия с въглища с фондовете,набирани от данък печалба от другите централи. Това обаче би върнало Европа назад - схема за търговия, която ще се стреми да произвежда чиста енергия, с усложнена данъчна система за балансиране на пазара. По-вероятното е определянето на данък върху печалбата от всички производители на енергия, за да се финансират субсидиите за възобновяемите източници на енергия /слънце, вятър/. 
Чрез намаляване на данъците за крайния потребител политиците биха могли да овладеят високите цени, като в същото време пазарът си остава конкурентен, а емисиите от вредни газове се намаляват. Тези данъци в момента са от 20 до 50% от цената на дребно за тока, така че намаляването им наполовина на теория би могло да елиминира увеличаването на цените. Определянето на данъците може да варира при субсидирането на потребителите на електричество - например големите заводи и малките домакинства. Загубата на постъпления може да се замести с определянето на данък върху печалбата при водно- и ядрените централи или чрез продажбите на допълнителни СО2 права. 
 
ПРЕДВАРИТЕЛНИ РАЗЧЕТИ 
Преди 10 години повечето от енергопроизводителите в Европа се оказаха неподготвени за дерегулацията на пазара, което бе своеобразен шок за индустрията. Същото може да се случи и сега. Въпреки нарастващата загриженост за замърсяването с СО2 повечето производители нямат реална представа как предложената схема cap and trade би могла да трансформира пазарите. 
Все пак почти всяка форма на регулация на СО2 би позволила на производителите да правят благоприятни подобрения в своето портфолио. Например като се ориентират в газовия сектор. Други възможности - придобиването на големи заводи замърсители в Източна Европа, осигуряващо достъп до евтини емисионни права, ще зависят от окончателната схема на плана. Междувременно централите на въглища би трябвало да калкулират колко дълго ще са конкурентни на пазара и евентуално да ограничат употребата им само в натоварените периоди. Мениджърите на газовите централи ще трябва да преразгледат начините и гаранциите за снабдяване с енергоизточника и да поставят преграда за растящите цени. И тъй като схемата сама по себе си няма да увеличи търсенето на възобновяема енергия, производителите й ще трябва да проявят достатъчно находчивост, за да управляват по-добрите си пределни стойности и да следват други стратегии за растеж. Колкото до големите консуматори на електричество, периодът ще бъде благоприятен за обмислянето на мерки за консервация или да се опитат да сключат дългосрочни договори за доставки. 
В схемата засега остава неясно как правата ще се продават на индивидуалните производители, кои страни ще бъдат включени и дали инвестирането в други заводи може да се прибави към схемата, ако например вредните емисии от тях спаднат драстично. Тези подробноси тепърва ще се уточняват, след като европейските правителства се стремят да задоволят потреблението на енергия и запазването на околната среда чиста при решаване на икономическите и социалните последствия. 
 
КАК РАБОТИ СХЕМАТА САР АND ТRАDЕ 
Предложението на ЕК е пример как работи схемата, която трябва да ограничи вредните газове в атмосферата. Ако огранеченията са политически приемливи и позволяват търгуването на емисионните права, това е вероятно най-ефективният начин за намаляване на замърсяванията, въпреки че крайната себестойност на подобен проект не може да бъде ясна от самото начало. 
Теорията е била изпробвана в няколко схеми за управление на бедни природни ресурси най-вече при намаляването на емисиите SО2 от американските въглищни заводи, ограничаването на СО2 емисиите на датските енергопроизводители, при разработването на план за възобновяеми енергийни източници във Великобритания и Италия. Не на последно място и при намаляването на емисиите СО2 на заводи на Вritish Рetroleum и Royal Dutch/Shell, чиито подразделения търгуват емисионните им права. 
Досега тези схеми са постигали своите цели на по-ниска от очакваната себестойност. Първоначалният разчет за намаляването на емисиите серен двуокис SО2 по американската схема бил за 700-1500 USD за всеки тон намаление, докато окончателната пазарна цена стигнала 350 USD за тон. 
