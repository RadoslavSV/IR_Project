ПРЕДВИЖДАНИЯТА ЗАПОЧНАХА ДА ВАРИРАТ В ШИРОКИ ГРАНИЦИ - ОТ 10 ДО 100 USD/Б  


 
 
Неяснотата за цените, която цари напоследък, се превърна в основна грижа както за големите производители и потребители на течни горива, така и за правителствата на зависимите от вноса на петрол страни. Прогнозите за цените на световния пазар станаха сериозен държавен проблем и основна задача на корпоративното планиране, отбелязва руското издание Газета. 
Въпросът се свежда до това дали по принцип е възможна прогноза на капризните и променливи котировки на петрола, чиято динамика зависи от трудно предвидими събития и противоречиви тенденции. Именно този въпрос подтикна през 1986 г. известен тексаски производител на петрол, разочарован от срива на котировките, да възкликне, че в прогнозите за петролните цени могат да вярват само идиоти. Причината е, че краткосрочните предвиждания са затруднени от случайни събития - например стачката във Венецуела, която на фона на очакванията за война срещу Ирак изпрати цените на петрола до най-високите им стойности от две години насам. Съществен фактор в цените на черното злато са очакванията на пазарните играчи. Затова анализаторите прибягват до сценарийното прогнозиране, в което се стремят да анализират икономическите и политическите тенденции и възможното им отражение върху цените. 
 
КАТО НАЙ-ВЪЗМОЖЕН СЦЕНАРИЙ 
за петролния пазар се утвърди започването на мащабна военна операция на САЩ срещу режима на Саддам Хюсеин. Най-очакваният вариант е за краткосрочна победоносна военна акция. При такова развитие на събитията цената на Кошницата на ОПЕК, обединяваща цените на седем от добиваните в картела сорта нефт, през първото тримесечие на 2003 г. неминуемо ще поскъпне и 
 
МОЖЕ ДА СТИГНЕ 33-37 USD/Б СПРЯМО 30 USD/Б В МОМЕНТА 
/обикновено средната цена на Кошницата е с близо 1 USD по-ниска в сравнение с котировката на еталонния за Европа сорт Брент и с 2 USD по-ниска от цената на лекия американския сорт WТI/. Още в края на тази година обаче в резултат на стабилизирането на политическата обстановка в Близкия изток смяната на режима в Ирак и свързаното с това увеличаване на доставките на иракско гориво Кошницата вероятно ще слезе под 22 USD/б, което е долната граница на ценовия диапазон, смятан от ОПЕК за нормален. 
Както отбелязаха неотдавна ръководителите на водещи британски компании, това е и най-изгодният от икономическа гледна точка сценарий. Според британските експерти тогава в края на годината цената на петрола сорт Брент може да падне с близо 70% до 10 USD/б. 
 
ПЕСИМИСТИЧНИЯТ СЦЕНАРИЙ 
Всяко отклонение от така начертаната прогноза за развоя на събитията ще задържи цените на петрола високи, като предвижданията за техния ръст варират в широки граници. В случай например на продължителна военна кампания, в която се реализират опасенията на търговците, че ще пострадат иракските петролни кладенци или тези в съседните страни /например, ако Багдад атакува нефтените съоръжения в съседен Кувейт/, износът на иракски петрол напълно ще спре, а и доставките от целия район може да бъдат силно възпрепятствани. Тогава не е изключено цената на петрола да удвои. Според британските експерти тя вероятно ще достигне 80 USD/б. На икономическия форум в Давос дори бяха изказани предположения за 100 USD/б независимо от факта, че страните от региона, и най-вече Саудитска Арабия, са в състояние да компенсират спрения износ. Тогава водещ фактор в определяне на цените ще бъдат именно спекулативните очаквания. Във връзка с това на форума в Давос президентът на ОПЕК Абдула анл Атиа бе принуден да признае, че 
 
КАРТЕЛЪТ Е БЕЗСИЛЕН ДА СПРЕ СПЕКУЛАТИВНОТО ПОСКЪПВАНЕ 
В сегашната напрегната обстановка на световния пазар, когато износът на два от основните производители е под въпрос, а запасите от петрол в най-големия потребител - САЩ, се колебаят около най-ниското им равнище от четвърт век насам, 
 
НЯМА ПОЧТИ НИКАКВО МЯСТО ЗА ГРЕШКА 
Анализаторите трескаво се впуснаха да правят изчисления с какъв точно свободен капацитет разполагат страните от ОПЕК. От началото на този месец ОПЕК официално повиши производствения си таван с 6.5% до 24.5 млн. б/д, за да компенсира преустановения венецуелски износ. Ако спрат и доставките от Ирак /около 2.0 млн. б/д/, то 5% от световното предлагане ще бъдат извадени от строя. Според представител на енергийното министерство на САЩ свободният капацитет на ОПЕК вече не надвишава 3 млн. б/д и основната част от него е съсредоточена в Саудитска Арабия. В момента страната е увеличила производството си до 9 млн. б/д и смята до няколко седмици да повиши добивите до 10 млн. б/д, колкото е произвеждала преди 20 години. Трябва обаче да се отчита, че неизползваните кладенци не могат да се върнат в експлоатация незабавно, а в срок до 3 месеца. Независимите производители почти не могат да повишат предлагането на свое гориво - Норвегия вече произвежда с пълен капацитет, производството в Мексико също наближава предела на възможното, а руските износителите се сблъскват с ограниченията на наличната експортната система от страната. Не е изключено при това положение големите потребители да прибягнат до отварянето на стратегическите запаси, които за последен път бяха използвани във войната в Залива в началото на 90-те г. 
 
ПРОГНОЗА 
ВЪЗОБНОВЯВАНЕТО на износа на петрол от Венецуела може да принуди ОПЕК да намали официалния си производствен таван през второто тримесечие независимо от заплахата за война в Залива. Венецуелският президент Уго Чавес съобщи, че добивите и износът постепенно се връщат към нормалните си обеми. В момента страната изнася около една трета от обичайното количество нефт. Ако възстановяването на експорта напредва с досегашното темпо, то в края на зимния сезон в северното полукълбо на световния пазар ще има излишък в размер на близо 3 млн. б/д, алармира ОПЕК и предупреждава, че това ще наложи понижаване на квотата от 24.5 млн. б/д на срещата на министрите на 11 март във Виена. 
