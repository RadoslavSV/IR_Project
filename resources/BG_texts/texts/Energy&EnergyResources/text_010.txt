ПЪРВАТА ГАЗОВА ОТОПЛИТЕЛНА ИНСТАЛАЦИЯ В РЕГИОНА НА ВЕЛИКО ТЪРНОВО - В ЕКСПЛОАТАЦИЯ 

ЕМИЛИЯ ГУГОВА, ВЕЛИКО ТЪРНОВО  

 
 
ГАЗКОМФОРТ ЕООД- София, официален представител на немската фирма Vaillant за България, представи в Арбанаси и пусна в експлоатация новия газов уред за отопление на индивидуални жилища, малки хотели и жилищни групи. Той е изключително компактен и удобен за монтиране в кухнята. Със своите размери 80х40х30 см е в състояние да отоплява жилищни помещения до 300 кв. м, като произвежда и достатъчно количество гореща вода за битови нужди. Има КПД 92%, може да работи с природен газ или с пропан-бутан. Според наблюденията отоплението с такава инсталация дори когато е на пропан-бутан, е с около 20% по-евтино, отколкото с електроенергия. 
Основните предимства на индивидуалните системи за отопление са: 
- отоплението на всяко жилище е независимо 
- периодът на отопление се определя индивидуално от всеки клиент 
- температурата на отопление може да се регулира според големината на жилището и нуждите на неговите обитатели 
- пестеливост при използване на енергията, защото всеки клиент може веднага да види взаимовръзката комфорт - парични разходи. 
Стойността на един газов уред заедно с изграждането на цялата отоплителна инсталация за едно жилище от 80-100 кв. м възлиза на около 4000-5000 лв., като възвръщаемостта на инвестицията е до 4 г. Газовите уреди може да се вграждат и към съществуващи отоплителни инсталации - при централно газифициране или при изграждане на индивидуална газова инсталация за пропан-бутан. 
Уредите се внасят за пръв път у нас от края на 2001 г. Официален дистрибутор е софийската фирма Газкомфорт ЕООД. Главната цел на дружеството е да изгради цялостна система, удовлетворяваща изискванията на крайния клиент. Цялата технологична документация на уредите е преведена на български език, същите са сертифицирани по българското законодателство. Продажбата става единствено чрез инженерингови фирми, които извършват монтажа на уредите и изграждането на отоплителната и газовата инсталация. От Газкомфорт препоръчват всяка отоплителна инсталация да се изгражда по предварително изработен проект, чиято стойност е около 100 лв., който следва да се изготви от специалист проектант. В противен случай отоплителната инсталация може да не функционира правилно и да се стигне до загуба на топлоенергия от 30 до 50%. 
За осъществяването на своята дейност Газкомфорт има изграден учебен център в техникума по енергетика и транспорт "Хенри Форд"-София, където се обучават специалисти на инженеринговите фирми, занимаващи се с монтажа на уредите и изграждането на битовите отоплителни инсталации. 
Засега най-много битови газови уреди за индивидуално отопление са монтирани в Пазарджик, Банкя, Божурище, Монтана, Стара Загора и други градове с централна газификация. Там, както и в Ловеч, Добрич и Севлиево ще бъдат открити и информационно-сервизни центрове, в които всеки клиент ще може да получи консултация за възможностите за използване на уредите. Фирма Газкомфорт чрез сервизните си специалисти е в състояние да приеме всеки сигнал от клиент и да отстрани всякакви евентуални повреди до 24 часа след получаването на сигнала на клиента, съобщи за в. Пари управителят на Газкомфорт Константин Константинов. Системата, която Газкомфорт изгражда в България, е част от системата за управление на качеството на производителя - VАILLАNТ ЕХЕLЕNТ, и която е насочена единствено към една основна цел - удовлетворението на всеки клиент от комфорта на отопление с висококачествените газови отоплителни уреди на Vaillant-Германия. 
 
СПРАВКА В. ПАРИ 
Немската фирма Vaillant е най-големият производител на газови отоплителни уреди в Европа. Създадена е през 1874 г. от Йохан Вайлант. През 1894 г. създава и патентова и започва производство на газови бойлери за топла вода. През 1967 г. успява да създаде първия на Стария континент стенен газов уред, с който едновременно може да се получи енергия за отопление и за гореща вода за битови нужди. Годишното производство на такива уреди достига 1 млн., а досега са монтирани и работят около 40 млн. от тези устройства, с което Vaillant е безспорният лидер в Европа и притежава около 30% от пазара. 
