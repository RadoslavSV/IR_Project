ПОЛИТИЦИТЕ ОМАЛОВАЖАВАТ РЕЗУЛТАТИТЕ ЗА БЕЗОПАСНОСТ НА БЛОКОВЕТЕ В ЦЕНТРАЛАТА 

С ПРЕДСЕДАТЕЛЯ НА АГЕНЦИЯТА ЗА ЯДРЕНО РЕГУЛИРАНЕ ДОЦ. ЕМИЛ ВАПИРЕВ  


 
 
 
 ГОСПОДИН ВАПИРЕВ, В АГЕНЦИЯТА ЗА ЯДРЕНО РЕГУЛИРАНЕ Е ВНЕСЕНА МОЛБА ОТ АЕЦ КОЗЛОДУЙ ЗА ИЗДАВАНЕ НА ДЪЛГОСРОЧЕН ЛИЦЕНЗ ЗА III И IV БЛОК. ЩЕ ДАДЕТЕ ЛИ РАЗРЕШЕНИЕ? 
- В съответствие с новия закон за безопасно използване на ядрената енергия от централата подадоха документи още през м. г. Между другото, интересно е, че такъв лиценз за експлоатация ще бъде издаден първо за III и IV блок, преди V и VI. Но III и IV блок бяха документално по-готови. Вече приключи програмата за модернизация на двата блока и може да се мисли за дългосрочен лиценз. Още през миналата година беше подаден и основният документ за техническа обосновка на безопасността. От агенцията направихме вътрешен преглед. Впоследствие това беше възложено и на голям колектив от БАН. Те направиха качествена експертиза на техническата обосновка на безопасността и тя беше приета на съвет. Предстои направените забележки от учените от БАН и от Агенцията за ядрено регулиране да бъдат изпратени до АЕЦ- Козлодуй и да бъдат изчистени. Вероятно тази експертиза по техническа обосновка на безопасността ще бъде преведена на английски език във връзка с предстоящите проверки в АЕЦ Козлодуй. Документът доказва, че III и IV блок са достигнали ново проектно състояние и се надявам през лятото да сме към края на дейността по издаване на лиценз. 
 
КАЗАХТЕ ПРЕДСТОЯЩИ ПРОВЕРКИ. ЗА КОЛКО ПРОВЕРКИ СТАВА ВЪПРОС, ЗАЩОТО СЕ ЗНАЕ САМО ЗА ПАРТНЬОРСКАТА ПРОВЕРКА ОТ ЕВРОПЕЙСКИЯ СЪЮЗ? 
- Проверката, която предстои, е на Световната асоциация на ядрените оператори и се организира от централата в Лондон. Организацията е от изключителни професионалисти и мнението й тежи. Тази проверка е наистина партньорска, защото в нея участват и български специалисти. Изключителен успех е, че ще бъде направена по искане на самата АЕЦ Козлодуй. Другата партньорска проверка би трябвало да е от ЕС, но дано започне и дано да е от специалисти. Министерството написа за тази проверка силен документ - т. нар. технически изисквания, и се надявам, че е предаден. В Агенцията за ядрено регулиране получаваме запитвания от МААЕ какви ще бъдат взаимоотношенията, ще участват ли и те в такава проверка. Надявам се да е добронамерена. Може би има смисъл в нея да участват и специалистите от МААЕ, които извършиха предната проверка в АЕЦ Козлодуй. Не се безпокоя за изхода от партньорската проверка от ЕС, ако проверяващите са специалисти. 
 
КАКВО ТРЯБВА ДА ДОКАЖЕ БЪЛГАРСКАТА СТРАНА? 
- Това, което не мога да разбера, е защо дори в официални български документи се изпуска едно изречение. Ето, преди няколко дни четох и изказванията на говорителя на г-жа Лойла де Паласио. Казва се следното: тези реактори не може да бъдат модернизирани. Винаги се изпуска втората част на изречението. Оригиналният текст от 1992 г. е - тези реактори не може да бъдат модернизирани на разумна цена. Това е целият запис на решението на Г-7 от 1992 г. 
За цената не мога да кажа дали е разумна или не, но парите вече са дадени. Реакторите са достигнали ново ниво на безопасност. И когато се казва, че тези реактори не може да бъдат модернизирани, това е лъжа. Виждал съм това и в български документи. Например в един документ на кръглата или квадратната маса, за която не зная кой беше дал пари да се организира, беше написано - тези реактори не може да бъдат модернизирани. Но се изпуска цял израз - на разумна цена, което веднага прави текста на целия документ лъжа. Така че целта ни е разговорите да бъдат на техническо ниво. 
Не са ли разговорите на техническо ниво - просто няма да има проверка. 
Ако партньорската проверка от ЕС бъде сведена до техническо ниво, ще има положителен резултат. И този положителен резултат би трябвало да се употреби. Защото ако си спомняте, вече имаше проверка на МААЕ в АЕЦ Козлодуй с положителни за централата резултати. 
Но български официални лица се опитаха да омаловажат тази проверка. Вместо да използват навсякъде резултатите. Дори когато те бяха публикувани, от български официални лица имаше изказвания, че това не било така. Затова трябва да се работи проверката на ЕС да е професионална 
 
ПРЕЗ ЛЯТОТО ОЧАКВАТЕ И ПРОВЕРКА НА МЕЖДУНАРОДНАТА АГЕНЦИЯ ЗА АТОМНА ЕНЕРГИЯ... 
- Мисията на МААЕ е за проверка на регулаторния орган. Заявили сме я отдавна и ускорихме нещата, за да дойде в края на първата половина от т. г. Част от екипа вече е тук. Мисията на МААЕ е съществена, защото предния регулаторен орган КИАЕМЦ беше натрупал много негативи. Вижте, 8 години бе правен законът за използване на ядрената енергия. Завършен беше с огромни усилия от квалифициран екип. Преди имаше забележки по юридическата и фактическата независимост на регулаторния орган, малкото на брой служители, недостатъчното заплащане. Защото, ако се заплаща в пъти по-малко, отколкото в АЕЦ, по никакъв начин не може да се набират или да бъдат задържани на работа квалифицирани специалисти. Това беше изрично изискване. Целта сега е да се махнат всички стари недостатъци, които се бяха наслоили към бившия регулаторен орган. Не сме свършили всичко, но е достатъчно да се каже, че сме на прав път. Освен това получихме покана да станем член на Асоциацията на западно-европейските регулатори в областта на ядрената енергия. Това е много висока чест и вероятно през март в Париж официално ще бъдем приети за членове. 
 
ПРИ СТАРТ НА АЕЦ БЕЛЕНЕ КАКВИ СТЪПКИ ТРЯБВА ДА ПРЕДПРИЕМЕ АГЕНЦИЯТА? 
- Вече се готвим за нова ядрена мощност. Ние се интересуваме от безопасността. Събрани са всички досегашни документи за площадката. Тя е сеизмично нормална и 
проблемът навремето беше измислен Написани са огромно количество експертизи от български и международни учени. Как ще се процедира оттук нататък, ще зависи от подхода на енергийното министерство. 
 
ГОСПОДИН ВАПИРЕВ, СЛЕД КАТО I И II БЛОК СА ВЕЧЕ СПРЕНИ, КАКВО ЩЕ ПРЕДПРИЕМЕ АГЕНЦИЯТА ЗА ЯДРЕНО РЕГУЛИРАНЕ? 
- По стария закон през м. г. Агенцията за ядрено регулиране беше издала разрешение за експлоатация на I и II блок до края на горивната им кампания. 
Поради политическо решение, а не поради някакви съображения за безопасност тези блокове бяха спрени на 30 и 31 декември м. г. 
Тълкуванието е, че след като се отвори блокът и започва да се мести гориво, това разрешение се прекратява, защото за този период след отварянето на блока сме издавали разрешение за ремонт. Но тъй като вече по новия закон няма разрешение за ремонт, се наложи да удължим старото разрешение. По регламент предстои за този период след отварянето на блока да се проведе пълен контрол на херметичността на касетите с гориво. След време част от касетите ще бъдат използвани на III и IV блок, така че е задължително те да преминат контрол на херметичността. След което за I и II блок трябва да се издаде разрешение за експлоатация без производство на електрическа енергия, т. е. без гориво в ефективната зона. Особеното в такъв случай е, че дълго време ще се съхранява гориво в басейна за отлежаване на касетитеq и то на два стелажа. Досега това е правено за по-къс период. Предписали сме редица от мерки, които трябва да бъдат изпълнени. В ядрената енергетика има едно правило - винаги да има свободен обем, където да може да се премести ядрено гориво в случай на теч. Въпреки че е много малка вероятността да се получи теч в обема, в който се съдържат касетите. Когато се експлоатира ядреният реактор, в басейна за окръжаване на касетите трябва да има място за една активна зона и ако се наложи аварийно изваждане на зоната, да има къде да отиде ядреното гориво. Същото е в хранилището за отработено ядрено гориво - има един отсек, който е празен, за да може да поеме горивото от друг отсек. По тази причина ще изискаме да има възможност за прехвърляне на гориво от басейна за отлежаване на касетите в активната зона, в случай че трябва да се ремонтира басейнът за отлежаване на касетите. Има и други мерки като сеизмична квалификация, ревизия на някои елементи и пр. 
 
ГОСПОДИН ВАПИРЕВ, КАКВО ПРЕДСТОИ ДА СЕ НАПРАВИ В ОБЛАСТТА НА ЯДРЕНАТА ЕНЕРГЕТИКА? 
- Има национална стратегия за управление на отработено ядрено гориво, но тя подлежи на преразглеждане. Това е записано и в закона. Трябва да се отделят и набират необходимите средства. Ние сме малка страна и вероятно най-доброто е всичко да се изнася навън, защото кой ще плати за това след 50 г. Важно е коя институция ще съхранява парите, за да може след 50 г. да платим за някакво регионално хранилище, преработка или износ в друга страна. Стратегията за отработеното гориво трябва да бъде изчистена, защото до април-май трябва да напишем първия Национален доклад по Единната конвенция за безопасно управление на радиоактивни отпадъци и безопасно управление на отработеното ядрено гориво. Освен това има две нови проектодирективи на комисаря по енергетиката към ЕС Лойола де Паласио. Вероятно в голямата си част те ще се приемат. Става въпрос за изграждане на хранилища за ниско, за средно и високо- радиоактивни отпадъци и какви ще бъдат - регионални или национални. При всички случаи ние трябва да имаме виждане и средства. 
 
КАК ПРЕЦЕНЯВАТЕ ИНИЦИАТИВАТА НА ЕС ЗА ПОСТЕПЕННО ОТКАЗВАНЕ ОТ ЯДРЕНА ЕНЕРГИЯ? 
- Малко се учудвам. Погледнете с какво се снабдява ЕС с енергия. Откъде ще идва? Казват газ, но колко са запасите! Освен това ЕС става все по-зависим от външни енергоносители, защото няма собствени. 
Казват за газа, че е екологично гориво. Какво екологично гориво, като гори кислород и прави въглероден двуокис и вода 
Ние горим кислород, т. е. това, което дишаме, а после той става въглероден двуокис, който е в основата на затоплянето на планетата. Така че в думите природен газ е скрита една доста подвеждаща информация - той е природен, но е замърсяващ. А как Европа ще се справи с вредните емисии? Ще има известни спорове, но вредните емисии ще трябва да се ограничават. Според протокола от Киото всяка страна трябва да намали вредните емисии с 12-13%. Но нито една страна не ги е намалила. Напротив - увеличили са се. Единственият спад е в Източна Европа, защото не работи индустрията. В Западна Европа има увеличение на вредните емисии. Не мога да разбера еколозите. Винаги, когато говоря с някои еколози, първото, което ги питам, е - откъде получавате средства. 
 

