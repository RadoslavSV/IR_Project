Емисия: Сряда, 5 Януари 2000
                    
                  Без такса "парно" до края на месеца
                  От 20 до 40% са намалели сметките на абонати с индивидуални 
                  топломери
                  ПЕТЯ МИНКОВА
                  Наредба за парното няма да има поне до края на месеца, научи 
                  вчера "Монитор". Нужно е парламентът да гласува двадесетина 
                  изменения в Закона за енергетиката, свързани с бъдещите 
                  договори за парното и новата такса, която ще се заплаща от 
                  абсолютно всички. От Агенцията по енергетика потвърдиха 
                  информацията. 
                  Парламентът започва работа на 12 януари и ще му трябва седмица 
                  - две, за да обсъди промените. С тях пък ще се съобрази 
                  правителството, което трябва да приеме наредбата. 
                  Не е обмислян нов вариант на наредбата, основните принципи се 
                  запазват, необходими са "дребни изменения" в досегашния, 
                  казаха от Агенцията по енергетика. Абонатите с напълно и 
                  частично изключено отопление няма да плащат абсолютно нищо 
                  поне до края на месеца, но е възможно това да повиши сметките 
                  на останалите, коментираха експерти. 
                  За сравнение обаче сметките на клиентите, които ползват 
                  услугата "топлинно счетоводство" намаляха с 20 до 40%, сочи 
                  статистиката на трите фирми, които имат договори с 
                  "Топлофикация" София - "Терра", "Бруната" и "Техем".
                  Техните клиенти имат монтирани индивидуални топломери, които 
                  ще са задължителни от 1 януари 2001 г. С индивидуални 
                  топломери сметките намаляват от 20 до 30%, а спестяването се 
                  увеличава с още десетина процента, ако има и регулатори за 
                  температурата.
                  Трите фирми предлагат различни цени на индивидуалните 
                  топломери, те варират между 8 и 10 лв. Електронните уреди 
                  стигат до 62 лв. 
                  Ако 100% от апартаментите към дадена абонатна станция се 
                  съгласят да се оборудват с индивидуални топломери, немският 
                  концерн "Терра" им ги дава безплатно. 
                  Изискване и на трите фирми е от 80 до 100% от абонатите да са 
                  съгласни да получават услугата и да имат монтиран топломер в 
                  абонатната си станция. 
                  Самата услуга пък излиза от 5 до 10 лв. годишно и фирмите 
                  предлагат различни екстри. И при трите обаче абонаментът 
                  включва изготвянето на месечни сметки за парно и топла вода, 
                  които фирмата предава на топлофикационното дружество и 
                  годишното отчитане на уредите. 
 

