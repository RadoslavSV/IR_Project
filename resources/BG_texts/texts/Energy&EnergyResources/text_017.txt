В НАЙ-ГОЛЯМАТА ТЕРМИЧНА ЦЕНТРАЛА НА БАЛКАНИТЕ СКОРО ЩЕ ПРОИЗВЕЖДАТ И ГИПС 

МАРИНЕЛА ЙОНКОВА  

МЕСТНИТЕ жители разказват, че когато зимата е особено студена, основният водоизточник за ТЕЦ Марица-изток 2 яз. Овчарица е заселен от ята лебеди, пеликани и корморани. Въпреки февруарското слънце денят е толкова студен, че по пътя за централата не съзирам нищо друго освен накацали по дърветата ястреби. Изпълнителният директор инж. Димитър Кишкилов се оказва ангажиран с кандидат-инвеститори от Япония. Срещаме ги, докато разглеждаме ТЕЦ Марица-изток 2. Те се придвижват групово, придържат белите каски, оглеждат високите комини на централата и прилежно си водят записки в бележниците. 
ТЕЦ Марица-изток 2 е най-голямата централа в България и на Балканския полуостров, казва с гордост икономическият директор Евгений Гърков. Комплексът е проектиран през 1960 г. от Топлоенергопроект-Москва и Енергопроект-София. Централата е строена на три етапа. През 1963-1969 г. са изградени 4 блока по 150 МВт и сушилен завод за въглища. В началото на 80-те години се променя технологията за изгаряне на въглища чрез подсушаване и се преминава към директно изгаряне. Четирите блока са доста стари, дават по 140 МВт и им предстои рехабилитация. Повече от 35 г. не са спирали, разказва Гърков, а в гласа му се промъква някаква особена нотка на уважение. Чак в края на разговора ще разбера, че то се дължи на хората, които работят тук и които често прилагат технически решения, достойни за патентоване. 
През 80-те години са извършени и две разширения на централата. Започва строеж на V и VI блок с мощност по 210 МВт, а в експлоатация влизат през 1985 г. През 1990 г. е пуснат и VII блок с мощност 215 МВт. От една страна, поради настъпилите политически промени в страната и, от друга - поради липса на средства е спряно строителството на VIII блок, обяснява Гърков. То е възобновено едва през 1994 г. след осигуряване на средства от ЕБВР, ЕИБ и по програма ФАР. След пуска му 
през 1995 г. ТЕЦ Марица-изток 2 става най-голямата централа в България и в региона с инсталирана мощност от 1450 МВт, разказва икономическият директор. 
Централата е разположена на площ от 2600 дка. Тук строителните и монтажните работи никога не прекъсват. Но на ТЕЦ Марица-изток 2 е и най-тежкият технологичен цикъл, защото е най-голям броят на съоръженията, обяснява икономическият директор. Тук работят 2100 души. Работим с въглища от Източномаришкия басейн и участието ни в електроенергийния баланс на страната е около 17%, казва Гърков. Възможностите ни са много по-големи и скоро ще ги докажем, обещава той. Едно от достойнствата на ТЕЦ Марица-изток 2 е, че участва в регулирането на енергийната система. АЕЦ Козлодуй например е базова централа, докато ние работим в подвърховата зона. Средногодишното производство на електроенергия от ТЕЦ Марица-изток 2 е 7 хил. кВтч, при това с една от най-ниските цени в страната. Бих казал, продължава Гърков с онази особена нотка на нежност в гласа си, че това е една от най-добрите централи в България. 
Въглищата са с ниска калоричност - 1200-1600 калории. ТЕЦ Варна с 1 т въглища дава 6-7 хил. гигакалории. За да получим същото количество, ние изгаряме 4 пъти повече въглища. Въпреки това горивото, произвеждано от ТЕЦ Марица-изток 2, е четири пъти по-евтино, защото суровината е българска, а при ТЕЦ Варна вносът е много скъп. Същевременно ТЕЦ Марица-изток 2 изисква много повече съоръжения за подготовка на въглищата за процеса на изгаряне въпреки променената технология. 
Като не особено успешна на този етап се счита единствено подмяната на турбогенератора на II блок. Той също е в експлоатация, макар че има технически проблеми, казва притеснен икономическият директор. По-късно ще разбера, че въпреки реконструкцията, извършена от руската фирма ЛМЗ, този блок е претърпял няколко аварии и работи със силно влошени технико-икономически показатели. През т. г. предстои техническите проблеми да бъдат отстранени, споделят по-късно работниците. 
ТЕЦ Марица-изток 2 е първата централа в България с изградени 
 
СЕРООЧИСТВАЩИ ИНСТАЛАЦИИ НА VII И VIII БЛОК 
Първо е изградена сероочистващата инсталация на VIII блок. През септември 2002 г. официално бе открито и изграждането на сероочистващата инсталация на VII блок на стойност 119 млн. ЕUR. Съдържанието на серни окиси във въглищата от Източномаришкия басейн е много високо и в резултат се отделят големи количества в атмосферата. Съобразявайки се изискванията на Европейския съюз, те трябва да се снижат съществено, в противен случай страната ни рискува през следващите години да срещне огромни проблеми. В резултат на монтирането на сероочистки на VII и VIII блок отделяните серни окиси са намалели с 12%, а парите за изграждането на двете инсталации са по заем по програма Енергия 1 и ФАР. Всъщност едва тук, на ТЕЦ Марица-изток 2, мога да видя, че европейските пари са оползотворени за нещо съществено. 
Предстои в експлоатация да бъдат въведени V и VI блок на централата, разказва по-късно икономическият директор. Има разработен проект за изграждане на сероочистващи инсталации на двата блока и енергийното министерство кандидатства с него по програма ИСПА. Ръководството на ТЕЦ Марица-изток 2 изглежда окуражено, че ще получи средствата, но бюрокрацията по европейските програми е голяма. 
От месеци огромен 
 
ИНТЕРЕС КЪМ ТЕЦ МАРИЦА-ИЗТОК 2 ПРОЯВЯВАТ ЯПОНСКИ БИЗНЕСМЕНИ 
В края на м. г. Хидеюки Бешо, генерален директор на представителството у нас на японската фирма Мitsui&Сo, връчи официално писмо на енергийния министър за намерения за финансиране и изпълнение на проекта за реконструкция и модернизация на старата част на ТЕЦ Марица-изток 2. Японските кандидати са изчислили проекта на стойност 230 млн. USD и са поели ангажимент да осигурят парите чрез експортен кредит от Японската банка за икономическо сътрудничество /JВIС/. Питам Гърков какво е привлякло японците, че са решили да инвестират точно в ТЕЦ Марица-изток 2. Ефективността от работата на централата, отговаря без колебание той. Въпросът, на който трябва да се отговори, е за държавната гаранция по проекта. Още повече че предстои приемането на нов закон за енергетиката и не е ясно как според него ще се третира исканата от бъдещите инвеститори държавна гаранция 
Не е без значение и въпросът, че ТЕЦ Марица-изток 2 попада в списъка на централите, които първи ще тръгнат по пътя на либерализацията на пазара и от 1 юли ще трябва сами да си търсят купувачи на 250 хил. кВтч от произведения ток. Според разчетите на Държавната комисия за енергийно регулиране НЕК ще изкупува по регулирани цени само 900 хил. кВтч. Това означава, че инвеститорите ще трябва да поемат рисковете на либерализирания пазар. 
Разбира се, очакването е, че правителството ще даде рамо и още през тази ремонтна кампания ще може да започне подготовката за рехабилитацията на III и IV блок. Процесът ще трае около 4 г., но животът на двата стари блока ще се удължи с 20 г. 
Не е без значение как след рехабилитацията и модернизацията ще се промени цената, по която се изкупува електроенергията от ТЕЦ Марица-изток 2. Икономическият директор ми обяснява, че тя ще се повиши, но има механизми, които позволяват увеличението да не става изведнъж и да не бъде толкова фатален този скок. Към момента 
 
НАЙ-ЕВТИНАТА ЕЛЕКТРОЕНЕРГИЯ СЕ ПРОИЗВЕЖДА В ТЕЦ МАРИЦА-ИЗТОК 2 
обяснява Гърков. Може би след рехабилитацията няма да е така, но ще е по-конкурентна от произвежданата от ТЕЦ Марица-изток 3, от ТЕЦ Варна и със сигурност от тази в ТЕЦ Бобовдол. 
От своя страна анализът на японските бизнесмени показва, че цената, по която се изкупува електроенергия от ТЕЦ Марица-изток 2 няма да бъде променяна до 2007 г. След тази дата изкупната цена ще се повиши с 25%, до около 5.75 ст. на кВтч. Интересното е, че анализът на японските експерти сочи, че при пълноценна работа на централите от комплекса добивът в Мини Марица-изток ще се повиши с 80%. Проектът е на такова ниво, че рехабилитираните блокове на ТЕЦ Марица-изток 2 ще са по-икономични от тези в ТЕЦ Марица-изток 3. При реализацията му мощността на 4-те блока може да се увеличи с още 140 МВт. 
Но това не е всичко. Оказва се, че от сероочистващите инсталации може също да се печели. Защото отделяният по т.нар. мокър метод варовик може 
 
ДА СЕ ПРЕРАБОТИ ДО СУХ ГИПС 
който да се продава. Сега на територията на ТЕЦ Марица-изток 2 се строи сграда, в която ще се монтира осушителната инсталация. След завършването на това строителство, освен че комините в ТЕЦ Марица-изток 2 ще изхвърлят по-малко количество серни окиси, ще се произвежда и гипс за промишлени цели. 
За ТЕЦ Марица-изток 2 и за другите централи в комплекса един от големите проблеми е възлагането на търгове чрез обществени поръчки 
Практически по сегашния закон се изисква за всяко нещо да пускаме обществени поръчки, но работата тук е толкова динамична, че никога не се знае кога и от какъв материал ще имаме необходимост. Непрекъснато има нужда от поддръжка и ремонт, а докато се проведат търговете, минават поне 6 месеца и това ни тежи, споделят на изпроводяк работниците и икономическият директор. От престой заради изчакването на материали загубите са значителни. 
В проекта на японската фирма се предвижда да се извърши цялостна модернизация освен на III и IV и на I блок. Според ръководството на ТЕЦ Марица-изток 2 като ангажимент бъдещите инвеститори са готови да поемат и отстраняването на техническите проблеми на II блок. Освен това се предвижда и изграждане на сероочистващи инсталации и монтаж на съвременна система за управление на процесите. Според анализа на предпроектното проучване японският проект за модернизация е равнозначен на изграждане на нова мощност от 680 МВт. Коефициентът на полезно действие на всеки рехабилитиран блок от старата част ще се повиши от 27.3 на 36%, обяснява Гърков. 
