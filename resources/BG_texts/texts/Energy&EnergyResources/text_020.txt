Емисия: Понеделник, 7 Февруари 2000
                   
                  Преразглеждат сделките за "Марица Изток" 1 и 3
                  ПЕТЯ МИНКОВА
                  Възможно е да бъдат преразгледани договорите на НЕК с 
                  компаниите “3 Си” и “Ентерджи” за централите “Марица Изток” 1 
                  и “Марица Изток” 3, съобщи енергийният шеф Иван Шиляшки. Това 
                  щяло да стане в съответствие с енергийния закон и повишаването 
                  на конкурентоспобността на енергетиката, обясни той в отговор 
                  на въпрос на “Монитор". Това е обрат в позицията на Шиляшки, 
                  който досега беше в основата на тези споразумения. 
                  Неотдавна експерти на Световната банка предупредиха 
                  Европейската комисия и МВФ за капаните, които са заложени в 
                  тези сделки. Според тях има опасност да се намали 
                  конкурентоспособността на българската енергетика и да се 
                  вържат ръцете на правителството за години напред. Вместо да 
                  намалят цената на тока, сделките в този си вид могат да я 
                  повишат. Това пък може да направи отрасъла безинтересен за 
                  други инвеститори. Банката е заинтересована да от 
                  конкурентоспособността на отрасъла, тъй като до момента му е 
                  дала заеми за над $100 млн. Институцията се опасява, че със 
                  споразуменията в сегашния им вид, НЕК поема ангажимента при 
                  всички случаи да изкупува произведения ток, независимо колко е 
                  той, но на преференциални, по-високи цени. Банката дори 
                  предупреждава, че заради подобни договори Турция е променила 
                  законодателството си, за да се елиминира ангажиментите на 
                  държавата по тях. 
                  Последната мисия на фонда се съобрази с препоръките на 
                  Световната банка и отложи енергийната реформа. Тя трябва да 
                  осигури здравословна среда и конкурентен пазар в бъдеще, беше 
                  категоричен Юха Каконен, шеф на мисията за България. 
                  Шефът на Агенцията за чужди инвестиции Илиян Василев обаче 
                  заяви в петък, че заради отлагането на реформата, $1 млрд. 
                  обещани инвестиции стоят замразени. Според него заради 
                  отлагането на реформата, банките отказвали заеми на “3Си” и 
                  “Ентерджи”. Причината - не било сигурно, че НЕК ще им изкупува 
                  всичкия произведен ток. 
                  Премиерът Иван Костов отказа конкретен отговор във връзка със 
                  споразуменията. “Монитор” го попита дали енергетиката ни ще е 
                  конкурентна в близките 10 години, ако останат в сила сегашните 
                  споразумения между НЕК и инвеститорите в “Марица Изток” 1 и 3. 
                  Костов беше лаконичен, че енергетиката ни може да стане 
                  конкурентоспособна с много инвестиции. 
                  Правилата трябва да са максимално справедливи за всички, е 
                  препоръката на СБ.
