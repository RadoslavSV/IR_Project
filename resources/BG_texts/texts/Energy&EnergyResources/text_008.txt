      Емисия: Петък, 4 Февруари 2000
                   
                  Без такса “парно” този сезон 
                  ПЕТЯ МИНКОВА
                  Такса “парно” за този сезон повече няма да има, тя ще се плаща 
                  чак от следващата зима, съобщиха енергетици. Иван Шиляшки, 
                  шефът на Агенцията по енергетика, потвърди, че това е напълно 
                  възможно и вероятно точно така ще стане.
                  Причината - този отоплителен сезон ще свърши, докато 
                  експертите намерят вратички да заобиколят мотивите на 
                  магистратите, които отмениха таксите за напълно и частично 
                  изключено парно. След това пък депутатите ще трябва да 
                  коригират и енергийния закон, за да е в унисон с новите 
                  директиви. 
                  Предварителните сметки за януари сочат, че само заради липсата 
                  на такси, те ще са по-високи с 10%.
                  Такса обаче ще има от следващата зима. Експертите още спорят 
                  каква да бъде тя - само за тези с частично или напълно 
                  изключено парно или за абсолютно всички. Досегашният проект 
                  предвиждаше тя да е 10% и да се плаща от абсолютно всички, 
                  независимо дали са си спрели радиаторите. 10% е най-долната 
                  граница, обясни Шиляшки. В момента експертите му проучват 
                  законодателството в развитите страни. Хората не са виновни, че 
                  живеят в казармени жилища, и че ползват топлоснабдителна 
                  система, която произвежда огромни загуби, обясни Шиляшки. 
                  Въпреки това те трябва да си поделят инвестициите, които вече 
                  са направени и тепърва ще се правят, смята той.

                        Паника тресе шефовете на “Топлофикация” София. Шефът й 
                        Валентин Димитров иска или спешно възстановяване на 
                        таксите още този сезон, или пък проблемът да се реши по 
                        друг начин. Настоявам за незабавни действия, се казва в 
                        писмо, подписано от Димитров. То е адресирано до шефа на 
                        енергийната комисия Кирил Ерменков, Шиляшки и столичния 
                        кмет Стефан Софиянски, който е принципал на дружеството. 
                        Сред аргументите на Димитров са роптаещи граждани от 
                        по-високите януарски сметки. Причината е, че отпадането 
                        на таксите за напълно и частично изключено отопление за 
                        януари натоварва сметките на абонатите с включено 
                        отопление. По груби експертни оценки най-вероятно те ще 
                        са по-високи от декемврийските с 42-48%.
