Предвиждат се данъчни облекчения за гражданите, намалали енергийните си разходи 
DNЕVNIК.ВG 21/1 - 09:30 ч.

   

 

Физическите лица, които са извършили енергоефективни мероприятия в жилището си като външна изолация или смяна на дограмата, в резултат на които са намалили енергийните си разходи, ще ползват данъчни облекчения. Това е залегнало в проектозакона за енергийната ефективност, каза в интервю за БТА председателят на Агенцията за енергийна ефективност /АЕЕ/ Друми Друмев. 

Проектозаконът предвижда промяна в Закона за корпоративното подоходно облагане, с която от общия облагаем доход на гражданите и фирмите в края на годината ще бъде приспадната изразходваната сума за въвеждане на енергоефективните мерки. 

Освен в Закона за корпоративното подоходно облагане, новият закон за енергийната ефективност предвижда промени и в Закона за местните данъци и такси, в Закона за данък печалба и в Закона за устройството на територията, отбеляза Друмев. 

По думите му за първи път със закон се създава база за развитието на енергийната ефективност като бизнес и се регламентира дейността на ЕSСo /Еnergy Service Сompany/-фирмите. Те финансират със собствени средства проекти за енергийна ефективност с гарантиран резултат и връщат вложението си от реализираните икономии. Регистър на ЕSСo-фирмите ще бъде заведен в АЕЕ. 

С проектозакона ще се регламентира и дейността на фонда "Енергийна ефективност". Основната му дейност ще бъде свързана с отпускане на инвестиционни кредити на ЕSСo-фирми. Световната банка е предложила част от финансирането, необходимо за дейността на фонда, съобщи Друмев. Средства в него ще се акумулират и чрез разработването на методика за малки добавки върху цената на конвенционалната горива, които няма да се отразят по никакъв начин на цените им. Очаква се фондът да бъде структуриран веднага след приемането на нормативния акт. 

В проектозакона за енергийната ефективност се определя размерът на потреблението на енергия, до който предприятията могат да стигнат. Освен контрол са предвидени и санкции. Проектозаконът е готов и е получил становища от неправителствени организации, на които е изпратен. Очакванията са до май законът за енергийна ефективност да бъде факт, посочи Друмев. 

Между 7 и 7,5 на сто от общото енергийно производство в страната към момента е от възобновяеми енергийни източници. Основно място сред тях заемат водноелектрическите централи, каза Друмев. В страната има предпоставки за производство на вятърна енергия по Северното Черноморие - Балчик, Шабла, Калиакра, Каварна, връх Мургаш и Сливенския балкан. 

От геотермалните източници с голям дебит и висока температура са тези в Сапарева баня и Златоград. Те могат да се използват както за отопление, така и за електропроизводство в малки количества. Немски и български фирми вече са купили и наели земи по Северното Черноморие и изчакват създаването на подходяща законова рамка за електропроизводство от вятърна енергия. Методиката, с която ще се определи изкупната цена за нея, се разработва от Държавната комисия за енергийно регулиране. Френска фирма е проявила интерес и към електропроизводството от биогаз в Пазарджик, отбеляза Друмев. 

