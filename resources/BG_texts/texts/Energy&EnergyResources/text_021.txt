КОЛКОТО и да са тесни връзките между правителството на Буш и американската петролна промишленост, то едва ли ще започне мащабна война в Ирак само за да помогне на шепа петролни барони да реализират добри сделки. За политиците във Вашингтон, както впрочем в Москва и Пекин, са по-важни стратегическите интереси. Правителството на Буш иска да направи Ирак свой съюзник в Персийския залив и основен доставчик на петрол за американската икономика - като алтернатива на Саудитска Арабия. 
 
ИРАКСКИТЕ ПЕТРОЛНИ ПОЛЕТА СА БАСНОСЛОВНО БОГАТИ НА СУРОВИНА. ДОСТАТЪЧНИ СА ИНВЕСТИЦИИ ОТ ОКОЛО 20 МЛРД. USD И СТРАНАТА ЗА БРОЕНИ ГОДИНИ ЩЕ УВЕЛИЧИ ДОБИВА ОТ СЕГАШНИТЕ 2 МЛН. НА 7 МЛН. БАРЕЛА ДНЕВНО, ТАКА ЧЕ ДОБИВЪТ ЩЕ ЗАДОВОЛЯВА ЕДНА ДЕСЕТА ОТ СВЕТОВНОТО ПОТРЕБЛЕНИЕ. ПО-ГОЛЯМОТО ПРЕДЛАГАНЕ ЩЕ ДОВЕДЕ ДО РЯЗЪК СПАД НА ЦЕНАТА И ЕВТИНАТА СУРОВИНА ОТНОВО ЩЕ ЗАДВИЖИ СПРЕНИЯ ДВИГАТЕЛ НА ЗАПАДНИТЕ ИКОНОМИКИ. 
През май 2001 г. вицепрезидентът Ричард Чейни, навремето шеф на концерна Нalliburton, представи доклада "Как да се гарантира задоволяването на потребностите на САЩ от петрол през следващите 25 години". В доклада се препоръчва "президентът да определи енергийната сигурност като стратегическа цел на търговската и външната политика". 
Докладът на Чейни пледира за глобален ангажимент на САЩ в районите с големи суровинни ресурси като Каспийско море, Русия и Западна Африка. Ударението обаче пада върху Персийския залив. 
Производителите на петрол от района остават решаващите източници за снабдяването на света с петрол, се казва в доклада. 
 
ДНЕС СЪЕДИНЕНИТЕ ЩАТИ СА ПРИНУДЕНИ ДА ВНАСЯТ БЛИЗО ПОЛОВИНАТА ОТ НЕОБХОДИМИТЕ ГОРИВА 
Тъй като собственият добив на суровини видимо намалява, до две десетилетия вносът ще осигурява две трети от необходимите количества. Ето защо след Канада и Мексико Персийският залив е третият най-важен източник на доставки за американците. 
След петролната криза през 1973 г. картелът ОПЕК, доминиран от арабите, използваше петрола като средство за натиск върху Запада. 
 
ЗА ДА НАМАЛЯТ ЗАВИСИМОСТТА СИ ОТ ШЕЙХОВЕТЕ, САЩ ОТ ГОДИНИ СЕ СТРЕМЯТ ДА ДИВЕРСИФИЦИРАТ ДОСТАВКИТЕ НА ПЕТРОЛ. ЗА ЦЕЛТА ТЕ ИСКАТ ДА РАЗРАБОТЯТ И КОНТРОЛИРАТ ПЕТРОЛНИТЕ РЕСУРСИ ИЗВЪН ОПЕК КАТО ТЕЗИ В КАСПИЙСКО МОРЕ 
Проблемът е там обаче, че много от наличните запаси, например в Северно море, вече се изчерпват. В същото време е налице тенденция към нарастване на световното потребление на петрол от сегашните 73 млн. барела дневно на 90 млн. барела през 2020 г. в резултат на икономическия бум в Индия и Китай. Това принуждава ОПЕК да разширява лидерските си позиции, а оттук и политическата си власт. 
Очаква се да се засили най-вече влиянието на Саудитска Арабия, защото единствено тя е в състояние да действа като Swing supplier и съответно да диктува цената на петрола. За да компенсира евентуални спадове в добива /като например в резултат на сегашната политическа криза във Венецуела/, Саудитска Арабия може в рамките на три месеца да увеличи добива си от 8 на 10.5 млн. барела дневно или пък да го запази непроменен и така да повиши цената. 
След терористичните атентати от 11 септември 2001 г. пустинната държава все повече се превръща в опасен съюзник за мнозина във Вашингтон. Има все по-голяма опасност радикални ислямски групировки да свалят корумпирания режим в Саудитска Арабия и да спрат кранчето с петрол за "неверниците" от Запада. 
 
РЕЖИМЪТ В РИЯД ФИНАНСИРА РАДИКАЛНО НАСТРОЕНАТА СЕКТА НА УАХАБИТИТЕ, КОЯТО ПОДКРЕПЯШЕ АФГАНИСТАНСКИТЕ ТАЛИБАНИ. ТЯ ПРЕДСТАВЛЯВА ОПАСНОСТ НАЙ-ВЕЧЕ ЗА ХИЛЯДИТЕ АМЕРИКАНСКИ ВОЙНИЦИ, КОИТО СЛЕД ПЪРВИЯ ПОХОД НА САЩ СРЕЩУ САДДАМ ХЮСЕИН ПРЕДИ 12 ГОДИНИ СА РАЗПОЛОЖЕНИ БЛИЗО ДО САУДИТСКИТЕ ПЕТРОЛНИ КЛАДЕНЦИ. 
Докато САЩ се нуждаят от саудитски петрол и подкрепа за похода си срещу Ирак, Вашингтон официално ще декларира интереса си от добри отношения с кралството. Впрочем все повече влиятелни политици във Вашингтон настояват антитерористичната борба да се насочи и към Рияд и да се окупират саудитските петролни полета. 
 
В СРЕДНОСРОЧЕН ПЛАН АМЕРИКАНСКОТО ПРАВИТЕЛСТВО ЩЕ СИ ТЪРСИ НОВ СЪЮЗНИК И НОВ ГЛАВЕН ПЕТРОЛЕН ДОСТАВЧИК В РАЙОНА, ТАКА ЧЕ В ИГРАТА ЩЕ СЕ ВКЛЮЧИ ИРАК. С ДЯЛ ОТ 12% В СВЕТОВНИТЕ ПЕТРОЛНИ РЕСУРСИ ТОЙ Е ЕДИНСТВЕНАТА АЛТЕРНАТИВА НА САУДИТСКА АРАБИЯ. 
Не е изключено при бъдещ проамерикански режим Ирак да излезе от ОПЕК и да спести на чуждестранните инвеститори неприятностите, свързани с лимитите при добива на петрол. Блокът на страните, които не членуват в ОПЕК - сред тях са Русия и страните около Каспийско море - ще произвежда достатъчно петрол, така че ОПЕК вече няма да може да договаря максимални цени. По този начин ще се сложи край на хегемонията на картела и на Саудитска Арабия и към Запада ще потече евтин петрол. 
 
БЪДЕЩИЯТ НОВ РЕЖИМ В БАГДАД НЕСЪМНЕНО ЩЕ ПРЕДПОЧЕТЕ АМЕРИКАНСКИ ФИРМИ ПРИ ОТДАВАНЕТО НА НАХОДИЩА НА КОНЦЕСИЯ, ОБЕЩАВА АХМЕД ХАЛАБИ, ЛИДЕР НА ИРАКСКАТА ОПОЗИЦИЯ В ИЗГНАНИЕ, КОЙТО МНОГОКРАТНО СЕ Е СРЕЩАЛ С МЕНИДЖЪРИ НА ЕХХОNМОВIL И СНЕVRОN ТЕХАСО 
Най-вероятно обаче петролните полета ще се експлоатират от международни консорциуми с участието на много концерни. Тази практика все повече си пробива път при фирмите в отрасъла, целта е да се сведат до минимум рисковете.  

 Не е сигурно също дали следвоенното правителство в Багдад ще приватизира петролната промишленост. Възможно е то да предпочете да закупи западна технология и само да я използва. Ето защо съперничеството между петролните концерни на САЩ и техните конкуренти играе по-скоро маловажна роля в иракската криза. В голямата игра за петрола и властта в Ориента за политическите стратези е много по-важно "черното злато" да продължи да тече. 
