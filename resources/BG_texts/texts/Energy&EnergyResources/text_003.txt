БЪДЕЩЕТО НА ГИГАНТА ЗАВИСИ ОТ ПОВИШАВАНЕТО ЦЕНИТЕ НА ВЪТРЕШНИЯ ПАЗАР В РУСИЯ 

МАРГАРИТА КРАСИМИРОВА  

 
В КРАЯ на 2002 г. в руската преса активно се обсъждаше евентуалният фалит на газовия гигант Газпром, осигуряващ една четвърт от природния газ за Европа. Фалитът на компанията обаче може да се съпостави с фалит на цялата руска икономика, тъй като Газпром е сред най-големите данъкоплатци в страната. Привържениците на версията за финансовата несъстоятелност на компанията прибягнаха именно до подобна съпоставка. 
 
Проблемът възникна от факта, че през новата година Газпром ще трябва да изплати дългове на стойност приблизително 7.5 млрд. USD. Всъщност през миналата година дълговете й бяха още по-големи - 8.9 млрд. USD, но финансистите успяха да ги преразпределят и разсрочат. Въпросът, който привлече интереса на медиите, е дали една фирма ще успее да се справи с дългове, съпоставими с тези на някои държави. Истината е, че фалитът на Газпром не би бил изгоден нито за кредиторите, нито за държавата в качеството й на най-голям акционер. Очевидно е, че западните кредитори продължават да имат доверие в Газпром, след като се съгласяват да отпускат нови дългове, обезпечени с доставки на газ. Те са убедени, че газ в тръбите на гиганта ще продължи да тече поне още 50 години. 
Руските власти се опитаха да защитят компанията. Шефът на Сметната палата Сергей Степашин заяви пред Интерфакс в края на 2002 г., че действително "Газпром има обичайните за една голяма фирма проблеми..., но не може да се говори за фалит". Според Степашин подобни твърдения вредят на компанията и може да доведат до сериозен спад на нейните акции. В анализ Gazeta.ru изказа предположението, че кампанията има за цел именно понижаване на акциите на Газпром в навечерието на либерализирането на газовия пазар и раздробяването на гиганта, за да може акциите му сега да се купят евтино. 
 
РЕФОРМАТА ОТНОВО СЕ ОТЛАГА 
През миналата година правителството изяви желание да започне реформата на Газпром едновременно с либерализацията на газовия пазар и това да стане през 2003 г. Под понятието реформа много чиновници разбират на първо място раздробяването на монополиста и отделянето на Единната система за газоснабдяване. Правителството трябваше да разгледа реформата на газовия пазар на 26 декември, но впоследствие отложи обсъждането на въпроса. Анализатори изказаха пред RusЕnergy предположение, че отсрочката може да се окаже по-продължителна с оглед на предстоящите избори в страната. Те отчитат, че сред основните причини за неуспешния засега старт на реформата е липсата на политическа воля за реконструкция на Газпром. 
 
КОНФЛИКТ НА ИНТЕРЕСИ 
Отложеното обсъждане на реформата не изненада анализаторите, тъй като тя засяга интересите на множество субекти в руската икономика и съответно политически интереси. Дори до момента между заинтересуваните - министерство и Федералната енергийна комисия, и независимите потребители няма единно мнение как точно да протече реформата. Потребителите се опасяват, че ако тя се окаже неуспешна, цените рязко ще се увеличат и икономиката на страната ще се парализира. От друга страна, Газпром, както и независимите производители, е заинтересувана от покачването на вътрешните цени, които изкуствено се държат близо пет пъти по-ниски от международните. Основното противоречие между концерна и независимите производители обаче се корени в стремежа на независимите да получат достъп до тръбите за експорт, докато Газпром засега е склонна да им предостави само достъп за доставки за вътрешния пазар. 
Монополистът остро протестира срещу отделянето от неговата структура на Централното производствено-диспечерско управление /ЦПДУ/ и обособяването на транспортна компания. Независимите производители пък са недоволни от предложението новите фирми да останат 100% собственост на Газпром. 
 
КОМПРОМИСИТЕ В КОНЦЕПЦИЯТА ЗА РЕФОРМА НА ПРАКТИКА Я ПРАВЯТ НАПЪЛНО НЕРАБОТОСПОСОБНА 
Според анализатори от RusЕnergy тя ще създаде абсолютно недееспособен хибрид, в който елементите на пазарната икономика присъстват наравно със стремежа да се запази монополното положение на Газпром и ценовите диспропорции, представляващи основен проблем за руските производители на газ. Дори на хартия да се отнеме монополът на Газпром от превоза на синьото гориво, гигантът ще остане монополист, тъй като независимите производители, осигуряващи в момента едва 10% от добива в Русия, няма да могат да се преборят за по-голям пазарен дял заради високите си производствени разходи и всъщност ще бъдат изтласкани от Газпром. Ето защо концепцията за реформа на Газпром и стартирането на либерализацията на газовия пазар в страната бе свалена от дневния ред на правителството в края на 2002 г. 
 
КАК ДА СЕ СПАСИ ГАЗПРОМ 
Според представителите на самата компания това може да стане единствено чрез повишаване на вътрешните цени, тъй като руските банки вече отбягват да отпускат заеми на гиганта с твърдението, че са прекалено "открити" спрямо него, а западните институции изискват гаранции с доставки за Европа. За да се повиши ежегодният добив до 530 млрд. куб. м и да се задържи на това равнище, Газпром трябва ежегодно да влага в производството по 500 млн. USD. Подобни разходи той може да обезпечи единствено чрез повишаване на вътрешните цени първоначално с 40-50%. Оценките на Газпром сочат, че себестойността на добива на 1000 куб. м природен газ е 126.8 RUR /4.09 USD/, средната стойност на превоза в Русия е 382.9 RUR /12.35 USD/, а себестойността на доставките до крайния потребител, отчитайки разходите за реализация, се оценяват на 773 RUR /24.93 USD/. 
 
РАЗХОДИТЕ ЗА ДОСТАВКА НА ПРОДУКЦИЯТА ДВУКРАТНО НАДВИШАВАТ ПРОИЗВОДСТВЕНИТЕ 
Предложението на Федералната енергийна комисия предвижда либерализацията на газовия пазар да се осъществи чрез разделянето му на два сектора /регулиран и нерегулиран/ и на практика, запазвайки монопола на Газпром, коментира руското издание Еxpert. В регулирания сектор тарифите ще се определят от ФЕК и горивото ще бъде предназначено за населението, бюджетните организации. Другите ще купуват свръхлимитен газ от свободния пазар, чийто администратор ще бъде нестопанска организация, учредена от Газпром, доставчици и потребители /все още не е изяснено как ще се разпределят дяловете между тези три групи/. Продажбите на газ в двата сектора ще се извършва от упълномощени от Газпром организации, като на нерегулирания пазар концернът ще бъде задължен да привлича и независими агенти. 
 
ПЪЛНАТА ЛИБЕРАЛИЗАЦИЯ НА ПАЗАРА НА ПРИРОДЕН ГАЗ В РУСИЯ ТРЯБВА ДА СЕ ИЗВЪРШИ ДО 2008 Г. 
 
КОМПАНИЯТА ЗАПОЧНА ДА СВИВА РАЗХОДИТЕ 
През новата година мениджърите на Газпром си поставиха за цел да съкратят разходите на компанията с близо 1 млрд. USD. Освен планираните заеми, кредити и емисии спадът в добива на гиганта може да бъде преустановен с помощта на различни съвместни проекти, твърдят наблюдатели. Така например тя притежава 30% дял в смесено предприятие в Казахстан, което през 2001 г. произведе 12 млрд. куб. м, но бе принудено да изгори една четвърт от това количество поради липсата на пазар. Неговите възможности обаче биха му позволили да увеличи производството до 50 млрд. куб. м годишно. В началото на 2002 г. Газпром осъществи за първи път препродажба на казахстански газ на спот пазара във Великобритания, отчете положителни резултати и заяви, че ще продължи тази практика. Подобно споразумение за препродажба на узбекистански за Европа бе сключено в края на 2002 г. Неотдавна Газпром подписа договори за сътрудничество със Сургутнефтгаз за дълбочинно усвояване на някои находища, а с ЛУКойл за разработване на запасите в Ямал и Севернокаспийския район. 
 
ДОБИВ СЪС ЗНАК МИНУС 
През последното десетилетие обаче дори и Газпром понижава добива си. Ако през 1991 г. компанията успява да извлича ежегодно около 600 млрд. куб. м, то през 2001 г. продукцията й намаля до 512 млрд. куб. м. В момента компанията разработва множество находища, но основната част от производството е съсредоточена в три - Ямбургското, Уренгойското и Медвежкото. Те са едни от най-големите в света, но се експлоатират от повече от трийсет години и вече се намират на границата на изчерпването. При това положение през 2015 г. добивът на Газпром ще се понижи два пъти и руският пазар ще се изправи пред жесток глад от природен газ. От тази нерадостна перспектива единственото спасение засега е находището Заполярное, което бе пуснато в експлоатация през 2001 г. То се намира в непосредствена близост до съществуващата газопреносна инфраструктура. Проектната мощност на добива е 100 млрд. куб. м. Планира се тя да бъде достигната през 2005 г. и така да избави страната от задаващия се 
 
ГЛАД ЗА ПРИРОДЕН ГАЗ 
но за планираните високи темпове на усвояване на находището са необходими огромни инвестиции. В средата на октомври зам.-председателят на Газпром Александър Ананенков бе на работно посещение по маршрута Новый Уренгой - Заполярное - Ямбург. По време на съвещанията изникна острият проблем с недостига на финансови ресурси - някои поддоставчици на практика се намират на границата на фалита, няма пари за работни заплати, за тръби и др. Оказа се, че финансовите проблеми засягат по-тежко от очакваното основната за Газпром надежда през следващите години. Руски експерти изчисляват, че пълното разработване на Заполярное ще струва на гиганта 7 млрд. USD и по всичко личи, че Газпром не разполага с тези пари. През 2001 г. бе пусната в експлоатация първата платформа за добив на газ /те са общо три/ с мощност 35 млрд. куб. м годишно. 
Втората със същата мощност трябваше да заработи в края на декември, но поради липсата на пари пусковият й срок бе отложен за декември. За тези два месеца 
 
КОМПАНИЯТА БЕ ПРИНУДЕНА ДА ОТВОРИ ХРАНИЛИЩАТА СИ 
за да изпълни договорените задължения за доставка на синьо гориво в размер на 6 млрд. куб. м. 
Според руската преса трудностите с разработването на находищата не изчерпват проблема с настъпващия в Русия глад от природен газ, а усвояването на Заполярное само отлага неговото приближаване. Разчетите показват, че до 2008 г. спадът в добива в Уренгойското, Ямбургското и Медвежкото находище вече няма да може да се компенсира от увеличената продукция в Заполярное. 
 
СПРАВКА В. ПАРИ 
ОБЩАТА стойност на дълговете на Газпром достигна през 2002 г. 14.7 млрд. USD, докато през 2001 г. постъпленията на компанията възлязоха на 14 млрд. USD. Програмата за взимания през настоящата година е на стойност 3.56 млрд. USD, но тази сума няма да е достатъчна да посрещне всички плащания по дълга, възлизащи на общо 7.45 млрд. USD, включително 2.90 млрд. USD по дългосрочни кредити, 2.82 млрд. USD по краткосрочни и 0.8 млрд. USD от записи на заповед. Общата сума съдържа освен това 0.5 млрд. USD за покриване на облигационни падежи, 0.31 млрд. USD за текущи кредити, разсрочени чрез гаранции на Газпром, и 0.12 млрд. USD по текущи вземания. През тази година компанията планира да намали нивото на общата си задлъжнялост до 10.8 млрд. USD чрез пренасочване на печалби, амортизационни начисления и свиване на разходите, заяви зам.-председателят Борис Юрлов. 
 

