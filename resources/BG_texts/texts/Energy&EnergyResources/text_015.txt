В БРИКЕЛ РАЗЧИТАТ НА ДЪРЖАВНА ПОДКРЕПА И НА УВЕЛИЧЕН ИЗНОС, ЗА ДА ОЦЕЛЕЕ ПРОИЗВОДСТВОТО 

МАРИНЕЛА ЙОНКОВА  


ПРЕДИ да влезем в гр. Гълъбово, минаваме покрай язовир Розов кладенец. Във водите му се оглеждат току-що пробилите мъглата слънчеви лъчи. По-късно ще разбера, че язовирът носи името на селището, останало под водата, и родно място на народната певица Стефка Съботинова. Спираме пред ТЕЦ Марица-изток 1. Мястото таи историята на огъня. Праисторическата могила в съседство с централата носи името Асара /Хисаря/. При разкопките археолозите открили глинен съд с първото изображение на огъня в света. Както по-късно ще отбележат летописците, символично е, че шест хиляди години по-късно точно на това място ще бъде построена първата българска термична централа. ТЕЦ Марица-изток 1 е и единствената централа, изобразена на старите банкноти от 20 лв. Самият град Гълъбово е сравнително млад - създаден е след 1969 г. от обединяването на няколко селища. 
 
Решението за строителството на ТЕЦ Марица-изток 1 е взето през 1958 г. Комплексът е открит официално на 29 юни 1969 г. Тогава в експлоатация са въведени три промишлени обекта - ТЕЦ Марица-изток 1, рудник Трояново 1 и Брикетна фабрика. Днес малко хора признават, че това са едни от най-трудните години. Страната тогава не разполага с квалифицирани кадри за такова строителство, не познава технологиите на действие на термичните централи. За времето си това е голям и труден строеж. Днес, 42 години по-късно, ТЕЦ Марица-изток 1 е една от най-малките централи в сегашната енергийна система. Разполага с 4 турбини по 50 МВт, или общо с инсталирана мощност от 200 МВт. Толкова, колкото е мощността на един блок в ТЕЦ Марица-изток 3. Въпреки това енергийната ни система разчита на нея. От изключително значение за голяма част от населението е Брикетната фабрика. На 30 юни 2000 г. ТЕЦ Марица-изток 1 и Брикетната фабрика са обединени в самостоятелно търговско дружество - Брикел ЕАД. 
На пръв поглед ТЕЦ Марица-изток 1 изглежда оставена на доизживяване. Ние сме от най-старата централа, казва не без гордост изпълнителният директор инж. Кънчо Филипов. От два дни той се опитва да отдели време за разговор, а аз едва успявам да се вредя в плътния график от задълженията му. 
 
В НАЦИОНАЛНИЯ ПЛАН КЪМ ЕНЕРГИЙНАТА СТРАТЕГИЯ НА СТРАНАТА Е ПРЕДВИДЕНО ТЕЦ МАРИЦА-ИЗТОК 1 ДА РАБОТИ ДО 2005 Г. 
 Това виждане е още преди блоковете в АЕЦ Козлодуй да излязат от експлоатация. Предвиждаше се новата мощност, новата ТЕЦ Марица-изток 1 също да бъде построена до 2005 г., казва инж. Филипов. Той избягва твърде заплетения въпрос за строителството на новата ТЕЦ. Явното забавяне на изграждането й обаче е накарало ръководството на Брикел да изготви предложение старата централа да продължи да работи до 2010-2015 г. Инж. Филипов обяснява, че това виждане се базира на изследвания за критичната точка за метала на съоръженията в централата. Разбира се, обяснява енергично инж. Филипов, това удължаване може да стане само след сериозни ремонтни дейности. Не е логично да търсим модернизация, при положение че е предвидена нова мощност със сероочистващи инсталации. Още повече че въпросът е свързан и с редица нормативни документи за намаляване на вредните емисии по опазване на околната среда. В гласа на инж. Филипов се прокрадва категорична нотка - нито от икономическа, нито от техническа гледна точка си струва изграждане на сероочистващи инсталации за оборудване с остатъчни ресурси от 5-7 г. 
Единият от вариантите е старата ТЕЦ Марица-изток 1 да продължи да работи до изчерпване на техническите ресурси на съоръженията. Същевременно обаче трябва да се намери решение за захранване и на Брикетната фабрика. Повечето от съоръженията са от Русия и Германия и всяка година учени от двете страни заедно с българските си колеги провеждат изследване на ресурсите на съоръженията и се прави необходимото за поддържането им. Това обаче не може да продължи безкрайно, категоричен е Филипов. 
Хората в района таят надежда, че строежът на новата ТЕЦ все някога ще тръгне. Разбира се, след толкова години на отлагане надеждата избледнява все повече и повече. Полето, където трябва да се строи новата мощност, е буренясало и запуснато. Но точно с това изоставено засега парче земя са свързани мечтите на хората за бъдещето. 
 Иначе плановете са известни - новата мощност ще бъде 600 МВт, повече от 200 български фирми ще бъдат заети като подизпълнители, 3000 ще бъдат новооткритите работни места за периода на строителството. Но намеренията са едно, а съвсем друго възможностите за осигуряване на инвестиции от почти 1 млрд. USD. 
Със строителството на новата централа е свързано и 
 
БЪДЕЩЕТО НА БРИКЕТНАТА ФАБРИКА 
която е най-големият производител на въглища за населението. Основният компонент за производството на брикети е парата. А почти 20% от произвежданата от ТЕЦ Марица-изток 1 електроенергия отива за Брикетната фабрика. Инж. Филипов обяснява, че има и други варианти. Разбира се, казва той, пак във връзка с европейските нормативи за вредните емисии ще бъдем принудени да въведем технически мерки за намаляване на съдържанието на сяра и в брикетите. После се усмихва и решава да се похвали, че всъщност вече от Минпроект са готови с 
 
ПРОЕКТ ЗА НАМАЛЯВАНЕ НА СЪДЪРЖАНИЕТО НА СЯРА 
и увеличаване на калоричността на брикетите, за да станат конкурентоспособни на вносните горива. Засега обаче ръководството на Брикел се въздържа от реализацията му. Причината да не се бърза не е липсата на инвестиции, а защото новият продукт, който ще се предлага на пазара, ще е със значително по-висока цена. А при сегашното жизнено равнище и поради това, че продуктите на нашето дружество са за социално слабите слоеве, на този етап е невъзможно да бързаме с нови продукти, категоричен е инж. Филипов. 
 
ПРИ РАВНОМЕРНО ГОДИШНО НАТОВАРВАНЕ МЕСЕЧНО МОЖЕ ДА СЕ ПРОИЗВЕЖДАТ МЕЖДУ 100 И 105 ХИЛ. ТОНА БРИКЕТИ 
Това обаче не се получава. Такава е логиката на пазара - през лятото никой не търси брикети, а и този тип продукция се съхранява трудно. От 2000 г. насам има рязък спад на производството. Причината е, че до средата на 2000 г. производството беше субсидирано. След създаването на обединението през 2000 г. между Брикетната фабрика и ТЕЦ Марица-изток 1 субсидията бе спряна. През м. г. са произведени 590 хил. тона брикети. От дружеството разчитат социалната програма за подпомагане на населението в натура да продължи. 
Интересното е, че в Брикетната фабрика не разчитат само на това. Пазарната икономика е накарала ръководството да потърси и друг вариант - за износ на продукция на външния пазар. Направени са проучвания и се водят разговори за 
 
ИЗНОС НА БРИКЕТИ НА МАКЕДОНСКИЯ, СРЪБСКИЯ И ТУРСКИЯ ПАЗАР 
Човек трябва да притежава голяма дързост, за да може да си позволи това мислене. Защото все пак брикетите са особен продукт. Надяваме се през следващата година да задържим производството, казва инж. Филипов. За пръв път през 2002 г. успяхме да предложим поносима цена на брикетите за населението и едновременно с това тя да бъде над себестойността на производството, така че да реализираме, макар и минимална печалба от 1.3 млн. лв., казва той. 
ТЕЦ Марица-изток 1 и Брикетната фабрика имат сериозен дълг към Мини Марица-изток. Според инж. Филипов, ако Брикел изпълнява определено количество за държавния резерв, примерно от 100 хил. тона, ще може да си върне не само дълга към мините, но и ще даде възможност в най-активния сезон да намалее спекулативното вдигане на цените на брикетите. Освен това ръководството се готви да внесе обосновка пред Държавната комисия за енергийно регулиране за цената на електроенергията, която се изкупува от ТЕЦ Марица-изток 1. Има някои особености в производството на нашата централа и на останалите централи, обяснява инж. Филипов. Производството в ТЕЦ Марица-изток 1 е от електроенергия и пара, такъв тип са турбините. Това предполага по-ниска ефективност при производството на ток. На тази база 
 
ЩЕ СЕ ПРЕДЛОЖИ ЦЕНАТА, ПО КОЯТО СЕ ИЗКУПУВА ЕЛЕКТРОЕНЕРГИЯТА, ДА Е МАЛКО НАД СЕБЕСТОЙНОСТТА 
Засега това не е така, а ние понасяме загуби от производството на ток, обяснява инж. Филипов. Конкретното предложение още се подготвя, но по предварителни данни това е начин ТЕЦ Марица-изток 1 да реализира поне около 2 млн. лв. печалба. 
От Брикел очакват и дължимата сума от социалното министерство по програмата за социално подпомагане. Дружеството е получавало авансово по 20% от произведените до 31 декември 2002 г. брикети. Оставащите 80% трябва да бъдат изплатени в периода февруари - май. Това е и надеждата на Брикел да се издължи на Мини Марица-изток, които също изпитват затруднения заради забавените плащания. 
Американската фирма АЕS, която възнамерява да строи тук новата ТЕЦ, е потънала в мълчание. 
Не е известно на какъв етап са преговорите й с банките кредиторки и с други потенциални инвеститори, с които да подели инвестиционния риск. От енергийното министерство също мълчат. Няма сведения дали правителството има готовност да подкрепи компанията с ново писмо за държавни гаранции. Последните планове за енергийната система на страната обаче сочат, че намерението за строителство на новата ТЕЦ се е изместило във времето с още една година. 
 
ИНЖ. КЪНЧО ФИЛИПОВ - ИЗП. ДИРЕКТОР НА ТЕЦ МАРИЦА-ИЗТОК 1 
 
ОЧАКВАМЕ СТРАТЕГИЧЕСКИ ИНВЕСТИЦИИ 
ЕДИНСТВЕНО централите в басейна Марица-изток работят с местни въглища. От тази гледна точка това е най-евтиното гориво. Затова още през м. г. предложихме на енергийното министерство да се търси обединяване под някаква форма на целия комплекс, за да работи като единен организъм. Няколко са формите, които може да се обсъждат. Примерно - холдингова структура, в която дружествата да запазят оперативната си самостоятелност. Задължително трябва комплексът Марица-изток да има единна политика по отношение на инвестиции, рехабилитация, модернизация, за да може да продължи да работи ефективно. Разбира се, бъдещето зависи и от доста големи инвестиции. Може да се търси стратегически инвеститор. Възможно е да се изгради една структура, която да се занимава с привличане на капитали, а друга да осъществи съответната инвестиционна програма. Ние чакаме една по-ясна приватизационна стратегия, където вероятно тези проблеми ще получат яснота. 
