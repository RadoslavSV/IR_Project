Русия наложи петролна блокада на Латвия
"ДНЕВНИК" 6/2 - 14:07 ч.

   

Русия прекрати транспортирането на нефт от латвийското пристанище Венспилс, съобщи "Лента.Ру". Блокадата ще трае най-малко до април тази година, обяви вицепремиерът Виктор Христенко. Според вестниците "Уолстрийт джърнъл" и "Ню Йорк таймс" целта на блокадата е латвийският порт да банкрутира и да се обезценят акциите на намиращия се там петролен терминал "Вентспилс нафта", дял от който иска да получи руската държавна компания "Транснефт". 

В интервю за латвийския вестник "Телеграф", цитирано от "Лента.Ру", вицепрезидентът на "Транснефт" Сергей Григориев потвърди версията на американските анализатори и обозначи параметрите на сделката. Григориев обясни, че блокадата на пристанище Вентспилс ще бъде свалена, след като сегашните собственици на терминала "Вентспилс нафта" предадат акциите си на руския държавен гигант. В замяна на това Москва ще инвестира 143 милиона долара за разширяване капацитета на петролопровода от Сибир до Вентспилс. Кметът на Вентспилс Айварс Лембергс, който е един от големите акционери във "Вентспилс нафта", е предложил да продаде на "Транснефт" акциите си за 200 милиона долара, твърди Григориев. Руската петролна компания обаче е преценила, че ще й излезе по-евтино да банкрутира предприятието, вместо да го купува на такава цена. "Лемсбергс смята, че акциите му струват 200 милиона долара, но всъщност те не струват нищо. Петрол няма и си струва да се запита ще се намери ли купувач за петролен терминал без петрол", предупреди вицепрезидентът на "Транснефт". В случай че латвийците отхвърлят нашите сегашни условия, по-добре да се захванат да плетат чорапи и да изнасят трикотаж, а не да се натискат за транзит", заяви Григориев. 

Според президента на "Вентспилс нафта" Янис Адамсонс, цитиран в "Ню Йорк таймс", неговата компания има договор за доставка на петрол с Русия до 2003 г. включително. Още в началото на годината обаче Москва е прекратила подаването на суровина и я е пренасочила към собственото си пристанище Приморск на Финския залив. При това положение "Вентспилс нафта" е спряла работа, защото единственият й петролен контрагент е "Транснефт". 

Случаят с Латвия е част от стратегията на Русия да прекрати зависимостта си от съседните държави при износа на петрол, коментира "Ню Йорк таймс". Москва трескаво купува рафинерии, петролопроводи и терминали най-вече в източноевропейските държави, които ще се присъединят към НАТО. Тактиката е точно тази, която в момента се прилага спрямо Литва: намаляване или спиране на доставките на петрол, което довежда до фалит предприятията на прицел. В същото време в Москва се разгаря дебат за това кой е най-добрият начин сибирският петрол да достига до световните пазари. Разглежда се възможността за обвързване на руската енергетика с Китай или Япония. Правителствена делегация от Токио наскоро предложи да се прокара нефтопровод до пристанище Находка на Японско море, близо до Владивосток. Съоръжението с дължина над 4000 км ще струва 5 милиона долара. Другият вариант е по-евтин и предвижда петролопроводът да тръгне от Ангарск в Сибир и да мине през Китай. За този проект лобира частната руска компания "Юкос", която контролира резервите на петрол около границата между Русия и Китай. 
