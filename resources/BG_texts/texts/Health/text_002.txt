      Емисия: Вторник, 1 Февруари 2000
                   
                  Плешивостта - риск за сърцето 
                  Опасността зависи от това, къде са лисите участъци 
                  Веселина Мончева 
                  Плешивите мъже по-често страдат от сърдечносъдови болести в 
                  сравнение с буйнокосите, сочи най-представителното изследване 
                  направено до сега на американски учени, цитирани от Би Би Си.
                  Връзката между броя на космите на главата и болестите на 
                  сърцето се проучва от доста време. 

                        62% от плешивите мъже страдат от сърдечносъдови болести. 

                        Учени броят космите на темето, за да определят степента 
                        на плешивост. 
                        Олисяването на челото увеличава с 9% риска от болести на 
                        сърцето. 
                        СНИМКА: Архив Монитор

                  Учени от университета в Бостън обаче анализират данни, 
                  събирани в продължение на 11 години от наблюдението на повече 
                  от 22 000 мъже. Проучването ще бъде публикувано в “Аrchives of 
                  Internal Мedicine”. То открива ясна зависимост между 
                  коронарната болест на сърцето и оплешивяването. 
                  62 процента от хората със сърдечни увреждания са плешиви, сочи 
                  проучването. 
                  Видът на олисяването също има определено влияние. 
                  9 % е рискът от сърдечни болести за тези, които губят коса на 
                  челото. 36% е опасността от инфаркт и ангина пекторис за тези, 
                  които олисявят на корона. 
                  Има много възможни обяснения за предразположението на 
                  плешивите мъже към сърдечни болести. Една от теориите 
                  акцентира на високото ниво на мъжки полови хормони, на което 
                  се дължи преждевременното оплешивяване. 
                  “Плешивите мъже вероятно имат повече андрогенни рецептори по 
                  скалпа. Андрогените са предпоставка за отлагане на мастни 
                  плаки по артериите и до запушването им. Това води до 
                  атеросклероза и тромбози и е предпоставка за болестите на 
                  сърцето”, твърди д-р Паоло Лотуфо, член на екипа. 
                  Общото разреждане на косата дава по-добра прогноза отколкото 
                  точковото оплешивяване, твърдят учените. Според тях 
                  сърдечносъдовите болести и плешивостта могат да се унаследяват 
                  и затова съветват плешивите мъже да обръщат повече внимание на 
                  сърцето си. 
                  “Олисяването на темето не може да се избегне, но може да служи 
                  като предупреждение за опасността от сърдечни болести. То 
                  трябва да насочи мъжа към профилактика, за да се избегне 
                  риска. 
                  Плешивият задължително трябва да откаже цигарите, да спазва 
                  определен хранителен режим и да не води заседнал живот”, 
                  съветва д-р Лотуфо. 
