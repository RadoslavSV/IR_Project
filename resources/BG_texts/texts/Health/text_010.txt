      Емисия: Събота, 5 Февруари 2000
                   
                  Доцент Нина Бакрачева: Не трябваше да позволяват изпитване на 
                  лекарства върху сираци
                  СВЕТЛАНА ЖЕЛЕВА
                  Заспивам спокойно, защото не правя болнично проучване на 
                  лекарство, ако не мога първо да го дам на сина ми, твърди 
                  известната лекарка

                        Д-р Нина Бакрачева е доцент от катедрата по клинична 
                        фармакология на ДУБ”Царица Йоанна”-София. Преподава на 
                        V-ти курс студенти по медицина. Занимава се с клинична 
                        фармакология от 1981 г. Познава всичките етапи, през 
                        които минава едно лекарство -от създаването му до 
                        пускането му в аптеките. Член е на Ню Йоркската академия 
                        на науките и на Германското клинико-фармакологично 
                        дружество. Има 22 годишен син, студент по стоматология 

                  - Доцент Бакрачева, чия е идеята за клинично изпитване на 
                  нерегистрирани лекарства върху малолетни деца- сираци, което 
                  от вчера е факт с публикуването на закона * в Държавен 
                  вестник? 
                    Идеята за клинично изпитване на лекарство върху хора е 
                    задължителен етап в създаването му. То минава през един кош 
                    експериментални изследвания, докато дойде моментът на 
                    изпробването му върху хора. Без този етап е невъзможно. 
                    Разбира се, дозата, в която се прилага, е изчислена така, че 
                    да не увреди здравите доброволци. Вторият етап е прилагане 
                    върху малък колектив от болни, за да се види поносимостта и 
                    ефектът. Третата фаза - тестване върху голям колектив от 
                    болни хора . И четвърта - ако препаратът е стигнал дотук, се 
                    регистрира и пуска на пазара. Но изследванията не спират - 
                    започват изпитвания в голям мащаб - върху всички, които го 
                    употребяват. Така се наблюдава рискът от нежелани реакции. И 
                    едва тогава препаратът се смята за надежден и остава на 
                    фармацевтичния пазар. Ще дам един пример. Лекарството 
                    “Темафлоксицин”се използва за лекуване на пневмонии само при 
                    възрастни . То бе представено с много шум на няколко 
                    международни симпозиуми и след 4-та фаза бе пуснато на 
                    пазара. Но след 1 година приложение в други страни се 
                    установи, че причинява много тежки полиневрити и бе спряно 
                    от производство. Така че всичко е под много строг контрол.

                        СНИМКА: САВЕНА ЗЛЪЧКИН

                  - При децата не трябва ли да бъде възможно най-строго?
                  - Клиничните изпитвания върху деца се налагат от факта, че 
                  заболяванията при тях са много по-различни, отколкото 
                  заболяванията при възрастни. Например левкемия протича по 
                  различен начин при малкия и при големия човек. Поради което 
                  създаването на лекарствени средства за деца изисква 
                  изпитването им върху болни малчугани. Обаче личното ми мнение 
                  е, че законът не трябваше да позволява да се правят изобщо 
                  клинични изпитвания върху деца-сираци. Не мога да си представя 
                  кое списание - международно или българско, ще приеме статия за 
                  клинично изпитване върху деца-сираци или върху затворници. 
                  - Да направим уточнение. За клиничното изпитване на какви 
                  медикаменти става въпрос?
                  - Новите лекарствени средства могат да бъдат подобрени стари, 
                  но все още те да не са регистрирани у нас. Такива са 
                  преобладаващата част, които трябва да се проучат пак.За 
                  успокоение на хората мога да кажа, че лекарства, съдържащи 
                  непознати вещества, в наши дни има много рядко и процесът за 
                  доказване на тяхната ефективност трае с години и струва 
                  милиарди долари на фармацевтичния концерн. Така че 
                  производителите на лекарства (чужди и наши) са ориентирани 
                  по-скоро към подобряване на старите лекарства. Документите на 
                  т.нар. “Добра клинична практика” категорично забраняват върху 
                  деца-сираци и затворници да се изпитват лекарства на първа 
                  фаза - т.е досега медикаментите да са проучвани само върху 
                  животни и оттам направо на хора. Може да се направи само едно 
                  изключение - когато деца-сираци са болни и се намират в 
                  болница, тогава могат да им се дадат лекарства, които вече са 
                  били прилагани на хора.
                  - Ако съм ви разбрала правилно, върху български деца няма да 
                  се тестват лекарства, за които се знае, че досега са били 
                  експериментирани единствено върху плъхове, например?
                  - Това не може да се случи тук , защото у нас не се провежда 
                  тази първа фаза. Освен това фармацевтичният концерн също има 
                  интерес да няма пряк контакт с болния, защото, ако това се 
                  докаже, би довело до закриване на фирмата. 
                  - Законът допуска да се изследват лекарства и върху деца с 
                  родители.
                  - И сега у нас се правят клинични изследвания върху деца с 
                  родители, но само ако малчуганът е болен и има нужда от 
                  препарата, който в момента се изпитва. За терапия с преминало 
                  няколко изпитания върху хора лекарство, аз нямам никакви 
                  задръжки да позволя да се изпробва върху болни деца. Основното 
                  което ни ръководи да е доброто на детето.
                  - Може ли родителят да бъде измамен в хода на изследването на 
                  препарата върху детето?
                  - Това е невъзможно. Ние предварително предоставяме на 
                  родителя информация за лекарството, което ще се даде на детето 
                  му, поднесена на достъпен език. А едновременно със съгласието 
                  на родителя, искаме и съгласието на доктора, който лекува 
                  непосредствено детето. Този наш колега също знае за какво 
                  точно става въпрос. Ние нищо не крием.
                  - Има ли натиск от страна на чужди фармацевтични фирми да 
                  изпробват у нас своите лекарства?
                  - Не.
                  -Тогава чии лекарства ще се проучват у нас?
                  - Нека уточня. Клинично изпитване върху деца го имаше и в 
                  стария закон. Даже в момента процедурата става по-строга. 
                  Чужда фирма не може да окаже натиск да проведе клиничното си 
                  изпитване, защото има 3 спирачки по пътя си и няма пряк 
                  контакт с децата. Постъпилите предложения най-напред минават 
                  през етичната комисия на ДУБ”Царица Йоанна”, когато 
                  изследването трябва да се проведе в нашата клиника. Ако 
                  лекарственото средство е регистрирано на пазара у нас , но 
                  трябва да се пусне под нова форма , тогава се иска разрешение 
                  от Специализираната комисия за регистрация на лекарствените 
                  средства. Ако някоя от двете комисии има нещо против, 
                  проучване на препарата няма да се състои. Ако медикаментът е 
                  регистриран по света, но не и у нас, тогава се иска съгласието 
                  от още едно място. Това е Централната комисия по етика, която 
                  е подчинена на здравното министерство , с председател проф. 
                  Кирил Миленков. 
                  - Надеждни ли са тези спирачки според вас?
                  - Да. Към тези правила, мога да добавя и нашите морални 
                  принципи.
                  - При тази безработица и беднотия имате ли наплив от 
                  доброволци?
                  - Говоря само за нашата катедра. Като доброволци вземаме само 
                  студенти-медици, зъболекари и фармацевти. Те са бъдещи наши 
                  колеги и могат най-добре да преценят дали да участват в 
                  проучването. Предварително ги запознаваме с всички нежелани 
                  реакции, които могат да се очакват по време на изпитването, 
                  макар че понякога това е свързано със загуба на желаещи. Но 
                  тези реакции възникват, когато медикаментът е даван върху 
                  болни хора многократно и във високи дози. А ние ги прилагаме 
                  еднократно и рискове за здравето на доброволците почти не 
                  съществуват. 
                  - Какво е заплащането им ?
                  -То се определя от продължителността на клиничното изпитване. 
                  Не мога да ви кажа точна цифра - тя варира между 2-3 минимални 
                  работни заплати. В момента правя едно проучване, което е 
                  четирикратен “cross-over”. Това означава, че доброволците са 
                  заети 4 пъти в месеца, което на практика е една голяма заетост.
                  - Какви лекарства изпробвате в момента?
                  - Работим по препарата “фелодипин”- едно атрактивно средство 
                  за понижаване на кръвното налягане с цел да установим 
                  качеството на новосъздадената таблетка. Изследваме и друго 
                  интересно лекарство, което е направено от мирта ”Миртол Н”. То 
                  е подходящо при кашлица и има отхрачващо действие. Върху 12 
                  доброволци наблюдаваме как действието на препарата се променя 
                  под въздействието на храна. Целта ни е да определим точно кога 
                  болният е най- добре да го взема - преди или след храна.
                  - Говори се, че фармаколозите предварително получават 
                  половината от парите, които са предвидени за клиничното 
                  изпитване.
                  - Това не е вярно. Ние получаваме пари за допълнителния труд, 
                  вложен в извънработно време. Тези хонорари минават през Съюза 
                  на научно-медицинските работници, защото ние не сме юридическо 
                  лице и нямаме право сами да уреждаме тези плащания. Във всеки 
                  един момент нашият счетоводител може да ви каже кой колко пари 
                  е взел, колко му е удържано като данък и т.н. Нещата са 
                  прозрачни при нас, за да не можем един ден да бъдем уязвими за 
                  каквото й да е било. Ние получаваме нашите хонорари след 
                  цялостно приключване на проучването. Понякога се налага тези 
                  пари да ги чакаме 1, дори 2 години.И ги получаваме при едно 
                  условие - за добре свършена работа. А някой път и добре си 
                  свършваме работата, и пак не получаваме хонорари. 
                  - Значи си лягате спокойно вечер?
                  - Аз имам принцип в живота. Не правя клинично изпитване с 
                  лекарство, ако не мога първо да го дам на сина ми. Синът ми е 
                  участвал в почти всички клинични проучвания, които аз 
                  ръководя. Наистина е така.
                  * Закон за изменение и допълнение на Закона за лекарствените 
                  средства и аптеките в хуманната медицина
