Емисия: Вторник, 1 Февруари 2000
                    
                  Ябълките пазят белия дроб 
                  Една ябълка не ден е особено полезна за белите дробове, 
                  установиха британски учени, цитирани от Би Би Си. 
                  Учени от болницата “Сейнт Джордж” в Лондон проследили 
                  храненето на 2500 на възраст между 45-49 години. 

                        Ябълката пази белия дроб на здрави и астматици. 
                        СНИМКА: Архив Монитор 

                  Те изследвали обема на белия дроб като ползвали популярен 
                  тест. “5 ябълки на седмица значително подобряват функциите на 
                  белите дробове”, каза д-р Марк Бритън, шеф на проучването. 
                  Според учените функциите на белия дроб зависят от приемането 
                  на големи количества витамин С, Е и бетакаротен. Сред 
                  изследваните полезни плодове са цитруси, ябълки и пресни 
                  сокове. След като учените взели под внимание фактори като 
                  тегло, тютюнопушене, физическа активност на доброволците, 
                  единственият плод, който се оказал безспорно полезен бил 
                  ябълката. 
                  Хората, които редовно ядат ябълки, имат капацитет на дроба 138 
                  милиметра по-висок от тези, които не ядат. 
                  Това обаче не значи, че консумацията на ябълки може да 
                  компенсира естественото намаляване обема на белия дроб, което 
                  настъпва с напредване на възрастта, уточняват учените. 
                  Плодовете обаче могат да обезвредят други вредни фактори, като 
                  например замърсяването на околната среда и пушенето. 
                  Ябълките съдържат висока доза антиоксиданти, известни като 
                  флавоноиди и по-специално веществото керситин. Подобна 
                  съставка имат и лукът, чаят и червеното вино. 
                  “Има много доказателства, че хранителен режим, които е богат 
                  на витамин С и Е може да предпази от астма”, каза д-р Бритън. 
                  Според него високото ниво на антиоксиданти в кръвта помага на 
                  организма да се справи с всеки възпалителен процес. На 
                  замърсяването на въздуха, например, организмът отговоря като 
                  освобождава молекули познати като свободни радикали. Те рушат 
                  тъканите. Антиоксидантите “ловят” тези свободни радикали преди 
                  те да причинят щети. 
                  Витамините С и Е помагат на болни от астма, защитават и 
                  дробовете на здравите. “За първи път доказахме, че хората 
                  могат да защитят белия си дроб и когато са здрави, и ако са 
                  болни”, твърди д-р Бритън. 
