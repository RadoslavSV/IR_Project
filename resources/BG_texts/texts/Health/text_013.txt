С ПРЕДСЕДАТЕЛЯ НА ГРЪЦКАТА КОМПАНИЯ ЕRGО GRОUР ПАНАЙОТИС КУЦИКОС РАЗГОВАРЯ ИРИНА БАЧЕВА  


  БИХТЕ ЛИ ПРЕДСТАВИЛИ ВАШАТА КОМПАНИЯ? 
- Еrgo Group е представена в България чрез две фирми, които работят в сферата на медицинското оборудване. Имаме частен диагностичен център и частна клиника. Трябва да ви кажа, че работим 24 часа на ден. Открихме офисите си в България през 1997 г. Едната компания се нарича Вiocheck - това е ултрамодерно оборудван диагностичен център, който е резултат от 3-годишни усилия. Общата ни инвестиция в него е над 4 млн. USD заедно с покупката и реконструкцията на 6-етажната сграда в центъра на София. Вiocheck в момента е най-добре оборудваният център за радиационна диагностика в България и един от най-пълно екипираните центрове за превантивна медицина в Европа. В него има рентгенологичен кабинет, както и кабинети по кардиология, микробиология, хематология, гастроентерология, спешна помощ. Еrgo Group държи 70% от акциите в тази фирма. 
Втората наша компания в България е Мedigroup, която се занимава с търговия на медицинско оборудване и фармацевтични консумативи. Тя е 100% собственост на Еrgo. 
В двете ни представителства работим с 65 българи и се разбираме много добре, а няколкото гръцки мениджъри са получили образованието си тук. Осигуряваме обучението на българските специалисти и сме много доволни. Смятаме, че сме конкурентна европейска компания. 
 
НЕ КАЗАХТЕ НИЩО ЗА КОМПАНИЯТА МАЙКА... 
- Еrgo Group е водеща и като големина, и като продажби на гръцкия пазар на медицинско оборудване и консумативи. От създаването на компанията през 1978 г. медицинските технологии са основно поле на дейността ни. Централният ни офис е в Атина. Представители сме на водещи международни фирми в областта на медицинското оборудване и консумативи като японските Тoshiba, Кonica и Japan Мedical, италианските Sorin-Вellco и Еsaote Вiomedica, френските Аguettent, Кolmiset и Рlasimed, немската Seca, Infrasonics, Gish Вiomedica и Аbiomed от САЩ и други. Става дума за високотехнологични машини и апарати, които се използват за хемодиализа и перитонеална диализа, в кардиологията и кардиохирургията, за ядрени, рентгенови, томографски и ултразвукови диагностични системи, анестезиологично оборудване. 
Създаденият през 1982 г. отдел за проучвания и разработки постепенно се разрасна, натрупа опит и вече осигурява не само техническа и научна поддръжка на вносните машини, но и разработки за производствените звена на компанията. Те произвеждат части, апарати и оборудване за системите за хемодиализа, за перитонеалната диализа, които получиха висока оценка от стандартизиращите агенции в бранша и имат успех на международния пазар. Подобни машини се произвеждат само в 12 фабрики по света. В края на 80-те години компанията започна да произвежда и стерилизирани консумативи, използвани в хемодиализата, а през 1996 г. започнахме и производството на стерилизиращи комплекти, правим и хемофилтриращи машини. 
В наши дни Еrgo Group е уникална компания както за Гърция, така и за Балканите, която произвежда медицинско оборудване и помощна апаратура за болничните заведения. Произведохме първата гръцка машина "изкуствен бъбрек", която е добре приета не само на националния пазар, но и в чужбина. Имаме частни клиники в цяла Гърция, особено в големите градове. Задграничните ни партньори за в Европа, Източна Европа, Азия и Близкия изток, но най-вече в черноморските страни - Румъния, Молдова, Русия. 
 
КОЙ Е НАЙ-ГОЛЕМИЯТ ВИ ПАРТНЬОР ОТ БАЛКАНСКИТЕ СТРАНИ? 
- България е най-важният партньор за нас. Търсенето на нашите продукти тук е най-голямо, освен това си сътрудничим много добре, което има значение за нас. 
 
ИМАТЕ ЛИ НАМЕРЕНИЕ ДА ИНВЕСТИРАТЕ В АПАРАТИ ЗА ХЕМОДИАЛИЗА В НАШИ БОЛНИЦИ? 
- Да, но чакаме приватизацията на болниците ви. Сега сме на етап проучване, но моментът за инвестиции не е много подходящ, защото правителството ви не е започнало тази приватизация. 
 
ИМА ЛИ ЕRGО GRОUР ПЛАНОВЕ ЗА НОВИ ПРОЕКТИ В ОБЛАСТТА НА МЕДИЦИНСКОТО ОБОРУДВАНЕ? 
- Научно-техническите разработки са гаранция за конкурентоспособност на продуктите, услугите и машините, които произвеждаме. В лабораториите ни във фаза на разработване са нова версия на изкуствен бъбрек, нова машина за перитонеална диализа, автоматична машина за непрекъснато филтриране на кръвта, апаратура за колпоскопична диагностика, апарат за лечение на епилепсия, разработваме нови проекти и за стерилизираните продукти и много други. 
