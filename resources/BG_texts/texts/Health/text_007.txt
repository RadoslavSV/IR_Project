      Емисия: Петък, 4 Февруари 2000
                   
                  Как да се преборим със здравното осигуряване
                  Със закъснение, здравното осигуряване май наистина ще тръгне и 
                  в България и никой няма да може да се измъкне от него. 
                  “Монитор” обяснява някои основни принципи и положения при този 
                  коренно различен тип здравеопазване, досега непознат у нас. 
                  Надяваме се да ви послужи като наръчник в лабиринтите на 
                  новата здравна система
                  ЯНИНА ЗДРАВКОВА
                  Лошото при системата на здравното осигуряване е, че засяга 
                  всички ни. Всеки, колкото и да е здрав, понякога се налага да 
                  посети лекар, пък било то само за медицинско свидетелство. 
                  Хубавото ще бъде, ако системата се окаже по-ефективна от тази, 
                  която досега познаваме.
                  1 юли 2000 г.- от този ден в България реално ще започне да 
                  действа новата система на здравното осигуряване. От 1 юли 
                  поликлиники няма да има. Всеки, който плаща здравни 
                  осигуровки, ще трябва да има личен (семеен) лекар, който ще 
                  замества цялата поликлиника. 
                  Пътят от поликлиниката до личния лекар
                  С други думи, ако на 2 юли ви заболи ухото, ще трябва да се 
                  обадите на личния си лекар по телефона или да отидете в 
                  неговия кабинет и той да се справи с болката. Улеснението е в 
                  това, че по всяка вероятност кабинетът на личния лекар ще бъде 
                  отново в поликлиниката. Той ще предпочете да си наеме 
                  помещение там, тъй като наемът му ще е по-нисък.

                        През миналата година здравната каса получи от държавата 
                        и похарчи 7 милиона лева. В това число не влизат парите 
                        за заплати на 500-те служители. Касата се обзаведе с 
                        луксозна сграда в столичния квартал “Лозенец” и 10 
                        автомобила.

                  Ако на 2 юли вдигнете кръвно, не бързайте да звъните в Бърза 
                  помощ. Досега се отзоваваше лекар от най-близката поликлиника. 
                  Но понеже на 2 юли такава няма да има, няма да го има и 
                  спешният кабинет там, вие ще се обадите в централата на Бърза 
                  помощ. Много е възможно оттам да се забавят, защото едва ли ще 
                  сте единственият, който ще има нужда от тях. Затова, ако 
                  чувствате, че не умирате, звъннете на личния си лекар. Той би 
                  трябвало да дойде значително по-бързо. Ще ви помогне, 
                  доколкото може и ако прецени, че ви е необходима и Бърза 
                  помощ, ще се обади до там, или ще ви закара там.
                  От 1 март до 15 май всеки трябва да е избрал своя личен лекар
                  От 15 януари до 29 февруари здравната каса ще раздаде на 
                  всички ни талони, с които ще посочим кой лекар и зъболекар 
                  искаме да стане наш личен и да отговаря за здравето ни от 
                  прегледа до влизането в болница.


                        Илко Семерджиев и Стефан Софиянски обсъждат бюджета на 
                        касата за 2000 г. на заседание на управителния съвет. 
                        Столичният кмет е председател на УС. От шеф на касата 
                        Семерджиев стана министър. Коридорите на МЗ не са му 
                        непознати - педи да стане директор на касата, Семерджиев 
                        беше зам.-министър на здравеопазването. Мястото му на 
                        шеф в касата се пази до края на мандата му в кабинета.

                  До началото на март докторът трябва да се е регистрирал като 
                  търговец, тоест, да е заявил желание да работи като личен 
                  лекар. В районните поликлиники вече би трябвало да има 
                  разлепени списъци с лекарите, които са се ориентирали към 
                  общата практика. Списъци трябва да има и в районните здравни 
                  каси в провинцията. Освен това, ако един лекар е решил да 
                  става общопрактикуващ, то той би трябвало да се погрижи да 
                  извести своите пациенти за намеренията си.
                  За напечатването на талоните касата е сключила договор с 
                  печатницата на БНБ. Общият тираж на талоните ще бъде 18 
                  милиона. Те ще бъдат безплатни и грижата да достигнат до всеки 
                  ще бъде на здравната каса.
                  Как ще получим талоните
                  Пенсионерите ще получат талона си заедно с пенсията от пощата 
                  или на домашния адрес. Пощальонът ще донесе талоните и на 
                  инвалидите и самотните стари хора.
                  Работещите по трудов договор и осигуряваните от тях членове на 
                  семейството ще получат талоните си от работодателите. Това 
                  трябва да стане в края на януари и началото на февруари. 
                  Работодателите ще получат талоните, когато се отчитат пред 
                  пенсионното за осигуровките на подчинените си.
                  Безработните ще се сдобият с талони за избор на личен лекар в 
                  бюрата по заетостта в общините.
                  Служителите на министерства, агенции, комитети и други 
                  държавни институции ще вземат талон от самите институции. 
                  Студентите ще получат талони от университетите, където учат.


                        Шест такива формуляри трябва да получат всички граждани 
                        до края на март. С тях ще изберем личен лекар и 
                        зъболекар. След попълването четири от шестте талона 
                        трябва да дадем на избраните лекар и зъболекар.
                        Снимки: Савена Злъчкин

                  Талони ще се раздават по адресна регистрация и в кметствата, 
                  регистратурите на поликлиниките и от районните здравни каси и 
                  здравни служби.
                  Как да попълним формулярите
                  Всеки трябва да попълни само два талона - по един за лекар и 
                  един за зъболекар. На гърба на талона, който представлява три 
                  еднакви формуляра, има указания за попълване. В горната част 
                  на всеки от тях се вписват данни от паспорта, телефон и адрес. 
                  Данните от долната част на формуляра се попълват от избрания 
                  личен лекар или стоматолог. Единият попълнен формуляр трябва 
                  да отиде в районната здравна каса, вторият - при личния лекар, 
                  а третият остава при пациента. Първите два формуляра се дават 
                  на избрания личен лекар или зъболекар.
                  Посоченият избор на личен лекар не може да се промени в 
                  следващите шест месеца.
                  По талоните касата и лекарите си правят регистри, с които се 
                  сформират лекарските практики. Със събраните талони на 
                  пациенти, които са го избрали за личен лекар, докторът отива в 
                  здравната каса, за да подпише договор с нея.
                  На първо време ще подписваме договори с всички, които пожелаят 
                  да практикуват като лични лекари, обещаха от здравната каса. И 
                  трима пациенти да е набрал лекарят, ще сключим договор с него, 
                  обясни шефът на касата Бойко Пенков.
                  Няма проблем за тези, които не са избрали на време личен 
                  лекар. Според очакванията на здравната каса до 15 май едва 60 
                  на сто от населението ще е направило своя избор.
                  Ако, например, на някой му се наложи да отиде на доктор без да 
                  има личен лекар, то той може да свърши тази работа на момента. 
                  В регистратурите на поликлиниките ще се раздават талони и те 
                  може да се попълнят веднага.
                  В районните здравни каси и здравни служби лекарите ще могат да 
                  получават информация за пациентите си и дали те внасят редовно 
                  здравните си вноски. Те не би трябвало да отказват помощ на 
                  хора, които са закъснели с вноските си.
                  Близо до лекаря
                  Ако живеете в столичния квартал “Люлин”, вие можете да 
                  изберете за личен лекар някой, чийто кабинет е в “Младост”. 
                  Това е позволено, но не е практично. Ако изведнъж се изринете, 
                  докато се обадите на лекаря и той пропътува разстоянието между 
                  двата квартала, вие може вече да се гърчите от алергичен шок. 
                  Затова от здравната каса препоръчват на хората да избират 
                  личния си лекар от близки квартали.
                  Ако, например, пътувате или сте в командировка и си порежете 
                  дълбоко ръката, естествено, няма как да идете при личния си 
                  лекар. При този случай има два варианта, ако раната не е 
                  толкова сериозна, че да се наложи да идете в Бърза помощ.
                  Единият е да отидете при друг семеен лекар, за да ви превърже. 
                  Той няма да ви вземе пари, въпреки, че не е вашият личен 
                  лекар. Докторът ще ви даде талон, че сте бил лекуван от него. 
                  Като се приберете в града, където живеете, ще трябва да 
                  занесете талона в районната здравна каса или на вашия личен 
                  лекар. От здравната каса ще се погрижат да уредят заплащането 
                  на доктора, който ви е помогнал.
                  Другият вариант е да идете в частна клиника или кабинет. 
                  Системата на здравно осигуряване ще позволи съществуването на 
                  частни кабинети. Това обаче ще важи само за лекарите, които не 
                  са сключили договори със здравната каса, тоест, не са решили 
                  да работят като лични лекари.
                  Частните доктори ще продължат да вземат толкова пари, както и 
                  досега - по 10 лева на преглед. Частни кабинети ще имат 
                  предимно специалистите - алерголози, кожни болести, педиатри и 
                  т. н.
                  Ако обаче вие нямате здравна осигуровка и, например, работите 
                  като сервитьорка в някое кафе и нямате трудов договор, не 
                  знаете, че трябва да плащате здравни осигуровки, вие можете да 
                  идете при частен лекар. Ако решите да си изберете личен лекар, 
                  той или ще откаже да ви лекува, или ще му платите по тарифата 
                  за частна практика. Затова можете да отидете в пенсионното и 
                  да платите наведнъж всички осигуровки плюс лихвата, които 
                  дължите на държавата.
                  Личният лекар не взема пари от пациентите
                  Досега на лекарите по поликлиники и болници държавата плащаше 
                  твърди заплати. Отсега нататък лекарите няма да имат заплата. 
                  С броя талони, събрани от пациентите, докторите ще отиват в 
                  здравната каса и ще сключват договори с нея. За всеки записан 
                  пациент лекарят ще получава по два лева на месец от здравната 
                  каса. Колкото повече са пациентите, толкова повече ще са и 
                  парите. Затова пациентът не трябва да дава на личния лекар 
                  пари. Няма нормативна наредба, според която човек, който си 
                  плаща здравните вноски, трябва да дава по един или друг повод 
                  пари кеш на личния си лекар.
                  За да получава нормални пари, един лекар трябва да има около 
                  800 - 900 пациенти. За тях здравната каса ще му дава по 1600 - 
                  1800 лева на месец. С тези пари обаче той трябва да плаща 
                  заплата на медицинска сестра, ток, парно, телефон, вода и 
                  наем. Личният лекар трябва да има и кола, за да може да 
                  обикаля пациентите си, и компютър за връзка с касата. Според 
                  експертите на здравното министерство нормално е от общата сума 
                  печалбата на лекаря да е около 250 - 300 лева. Според лекари 
                  обаче сумата може да е и много по-малка.
                  Освен това касата ще плаща и за дейност. Ако вашият личен 
                  лекар има специализация по белодробни болести, значи той сам 
                  ще може да се справи с тежка пневмония, без да ви праща в 
                  болница. И ще има интерес да го направи, защото ще получи пари 
                  за това.
                  Ако страдате от болест, която той не може да излекува, или да 
                  постави диагноза, той ще ви даде талон, с който ще ви прати 
                  при специалист. Специалистът може да бъде избран от вас или от 
                  личния лекар. Вашият лекар не може да ви наложи да идете при 
                  специалист, при който не искате. Ако пък заболяването ви е 
                  тежко и ако личният ви лекар прецени, той ще ви прати, също с 
                  талон, в болница. От 1 юли 2001 г. трябва да влезе в сила 
                  реформата и в болничната помощ. Тогава болниците ще се 
                  финансират на същия принцип, както и личните лекари - на брой 
                  лекувани пациенти. Същото важи и за специалистите, но от 1 юли 
                  този година. Тези, които се сключили договор със здравната 
                  каса, ще вземат пари от нея срещу представения брой талони на 
                  лекувани пациенти.
                  Тъй като личният лекар може да се сменя на шест месеца, всеки 
                  пациент ще може да се откаже от първоначалния избор, ако 
                  докторът му иска пари или не го лекува ефективно. Няма 
                  максимален брой пациенти, над който един доктор да няма право 
                  да набира пациенти. Ако обаче те са повече от 2000, на лекаря 
                  ще му бъде трудно да се справя с всички. Той или ще ги загуби, 
                  или ще направи т. нар. групова практика, тоест ще се събере с 
                  други общопрактикуващи лекари и те заедно ще поемат грижата за 
                  общите си пациенти.
