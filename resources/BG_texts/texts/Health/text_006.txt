      Емисия: Петък, 4 Февруари 2000
                    
                  Здравната реформа изисква време, а не революционна 
                  разрушителност
                  “В грипния период, когато общинарите решиха да преустройват 
                  поликлиниките, върху тях легна отговорността за епидемията”
                  Д-р Соня Петкова
                  Според столичен всекидневник социализмът е направил 
                  поликлиничния лекар “мързеливец и готованко”. Вече две години 
                  управляващият политически елит брани и налага с цената на 
                  всичко еклектичния Закон за здравното осигуряване. Смяната на 
                  един вид здравна система с друг вид чрез осигурителни вноски 
                  цели да се промени не само начинът на финансиране, но и да се 
                  повиши качеството на медицинската помощ, от която се нуждае 
                  населението.
                  Ако плащането на осигуровки бавно и трудно, но чрез системата 
                  на данъците ще почне да се реализира, то втората част по мое 
                  дълбоко убеждение няма да стане. И за това не е виновен 
                  “мързеливият” поликлиничен лекар.
                  В грипния период, когато общинарите решиха срочно да 
                  преустройват поликлиниките или по-точно да ги ликвидират, 
                  върху тях легна тежестта да се борят с епидемията. И така 
                  “мързеливата” лекарка-педиатър преглежда по 40 и повече деца 
                  само до обяд и въобще нехае, че трябва да се регистрира бързо 
                  като “едноличен търговец на здраве”.
                  За тази цел трябва да се запознае поне със Закона за 
                  физическите лица и семейството, Търговския закон, Законът за 
                  здравното осигуряване със всичките му изменения, да изтича до 
                  Районните центрове за здраве, Районната здравна каса, да 
                  прескочи за няколко документа за заплащане от Лекарския съюз.
                  След това да изприпка и срещу известна сума да се включи в 
                  някой от курсовете, които за два-три месеца да издадат 
                  сертификат за семеен лекар или джи пи, без, разбира се, това 
                  да значи, че е специалист в тази област. Да не си помисля да 
                  забрави, че като едноличен търговец по указанията на г-н 
                  Муравей Радев трябва да си набави и касов апарат.
                  Хаосът в настоящата администрация е толкова голям, че е трудно 
                  даже за стари вълци юристи да дадат съвет с какво да се почне 
                  и как да се избегнат законовите недомислия в здравната сфера. 
                  Колкото до заканата на д-р Стоян Ботев от Лекарския съюз, че 
                  ако докторите не изпълнят “указанията на държавата”, ще 
                  останат без заплата от Здравната каса, то защо се прави 
                  реформа, щом вместо от МЗ парите ще се получават от касата. 
                  Промяната е извикана на живот, за да накара и пациента и 
                  лекаря да оценят вложения труда. 
                  Така отново опираме до несъвършенството и несъответствията в 
                  целия пакет закони, наредби и правилници, засягащи здравната 
                  реформа. 
                  Няколко думи и за определящият мотив за преустройството на 
                  здравеопазването – необходимостта от повишаване качеството на 
                  първичната помощ, осъществявана досега от поликлиниките.
                  Когато се реформира една система, трябва да се знае кой, как и 
                  за колко време може да я осъществи. Необходимо е и изясняване 
                  на основната фигура в оказването на тази помощ – домашен 
                  (семеен) лекар, общопрактикуващ, лекари на групова практика, 
                  джи пита, специалисти по обща медицина. При изброените 
                  специалисти има и съществени разлики. Лицата, ангажирали се 
                  със здравната реформа, не са изяснили към какво да се стремят 
                  поликлиничните кадри у нас. Тук въпросът въобще не е свързан с 
                  преименуването на тези лекари, а в тяхната нагласа и 
                  квалификация, отговарящи на изискванията на населението, а не 
                  на самоцелна реформа.
                  А всичко това изисква време, поетапност и изключва 
                  революционната разрушителност, която е обхванала в момента 
                  здравната сфера на нашето общество.
