С Д-Р АНГЕЛ КУНЧЕВ, НАЧАЛНИК ПРОТИВОЕПИДЕМИОЛОГИЧЕН КОНТРОЛ В МИНИСТЕРСТВОТО НА ЗДРАВЕОПАЗВАНЕТО, РАЗГОВАРЯ МАРИАНА КИРОВА  

 
 ДОКТОР КУНЧЕВ, ПРЕЗ ПОСЛЕДНИТЕ ДНИ СТАНА ЯСНО, ЧЕ В АВСТРАЛИЯ И ШВЕЙЦАРИЯ СЕ ПРОИЗВЕЖДАТ МАЛКИ КОЛИЧЕСТВА ВАКСИНИ СРЕЩУ ВАРИОЛА. ВЪЗМОЖНО ЛИ Е ТОВА? 
- Не малки, а големи количества се произвеждат. И вероятно от големи производители. Има такива в Швейцария, мисля, че това става в Берн, а в САЩ - в Мерк. Не мога да кажа точните имена, но мисля, че в момента три фирми произвеждат такива ваксини. Има поръчки от няколко страни - най-вече от САЩ и Израел, които купуват големи количества. Миналата седмица имаше съобщения за Германия и Испания. Аз лично не съм видял потвърждения от Световната здравна организация, но вероятно е така. Това са засега четирите страни, които са взели решение да формират някакви запаси от ваксина. Така че производство на ваксина от тези три фирми има. 
 
БИХТЕ ЛИ ПОВТОРИЛИ ФИРМИТЕ? КОЯ Е ТРЕТАТА? 
- Не, защото аз самият нямам точна информация коя от тях какви количества може да предостави. И това е едно от исканията ни към Световната здравна организация - да ни каже кои са производителите и при какви условия, ако се вземе решение, страната би могла да закупи ваксини. 
 
КАК СТОИ ВЪПРОСЪТ С ЩАМА НА ВАРИОЛАТА? 
- Причинителят на вариолата се пази по решение на Световната здравна организация на две места - в Центъра за контрол на заболяванията в Атланта, щата Джорджия, и в Института по биотехнологии и вирусология в Колцово, Новосибирска област, в Русия. Той се пази при специални мерки за защита, за да е абсолютно недопустимо изтичането му навън. Този щам се пази, за да може да се правят евентуални научни разработки, макар че веднъж вече /през 1999 г./ имаше решение на Световната здравна организация за унищожаването му и на тези две места. Но вследствие на активно развиващите се разработки и на нововъзникналите опасения от използване на биологическо оръжие беше решено за удължаване на срока. В края на миналата година имаше проверка на СЗО в центъра в Колцово, която установи, че той наистина се пази при необходимите условия и няма никакви възможности за изтичане. Така че възможността да се появи някъде този причинител на едра шарка е минимална. 
 
ВИЕ КАТЕГОРИЧНО ЛИ ОТХВЪРЛЯТЕ ВЪЗМОЖНОСТТА ЩАМА ДА ГО ИМА В ИРАК? 
- Дотолкова, доколкото става въпрос за тайни програми, които отделни организации или страни биха разработвали, никой не е в състояние със стопроцентова сигурност да изключи тази възможност. Общо взето, тъй като международният контрол по отношение на вариолата е много строг, няма никакви потвърдени данни за наличие на такива щамове където и да било другаде освен на тези две места, където се пазят. 
 
ВИЕ КАКВО ОЩЕ ПОИСКАХТЕ ОТ СВЕТОВНАТА ЗДРАВНА ОРГАНИЗАЦИЯ С ПИСМОТО ДО НЕЯ? 
- На първо място поискахме препотвърждение на досегашната политика по отношение на вариолата и по контрола й. Тъй като мерките по нейното изкореняване бяха международни - под егидата на СЗО, искаме да знаем при евентуална поява на каквито и да е случаи, независимо дали са свързани с биологическо оръжие или не, какви са ангажиментите й. На първо място питаме какви са ангажиментите, които тя би поела за доставка на ваксина за необходимите количества за контактните в съответното огнище, защото Световната здравна организация държи такъв запас. Искаме още да знаем има ли ново развитие по отношение на контрола върху вариолата, препоръчва ли тя отделни страни да формират запаси от ваксина. 
 
КОГА ИЗПРАТИХТЕ ПИСМОТО И КОГА ОЧАКВАТЕ ОТГОВОР? ПИТАМ, ЗАЩОТО КРИЗАТА ОКОЛО ИРАК НАПРЕДВА С ВСЕКИ ИЗМИНАЛ ДЕН. 
- Това, че нещата напредват, е ясно, но е факт, че ние не очакваме някакви изненади от страна на СЗО. Знаем стратегията и постановките й досега. Това е допълнително писмо в зависимост от развитието на обстановката и питаме има ли някакви нови виждания. Изпратихме писмото миналата седмица и се надявам до края на тази да има отговор. 
 
КАК СТОИ ВЪПРОСЪТ С ВАКСИНИТЕ ПРИ ДРУГИ ПРИЧИНИТЕЛИ НА ЗАРАЗИ ПРИ БИОАТАКА? 
- В обществото се знае за шест-седем биологични агента. Ние приоритетно имаме тях предвид, но това не значи, че е невъзможно да са други. Защото става въпрос за десетки причинители. Ваксина има за определено заболяване. Начинът на разпространение на всяко е различен. Така че няма единни мерки, които да гарантират сигурност на населението при биологическо оръжие. Когато пък става дума за терористичен акт, възможностите за атака са още по-големи и по-неочаквани. 
