НА СЕВIТ 2003 ЩЕ ПРЕДСТАВИМ ВЪЗМОЖНОСТИТЕ НА НОВИЯ СОФТУЕРЕН ПРОДУКТ "ХИПОКРАТ" 

С ЯКО ПИЛОСОФ, ТЕХНИЧЕСКИ ДИРЕКТОР В КОНТРАКС, РАЗГОВАРЯ МАРИЕТА КОЛЕВА  


 
 
 
 ГОСПОДИН ПИЛОСОФ, КОНТРАКС Е ЧАСТНА БЪЛГАРСКА КОМПАНИЯ, КОЯТО ЗА ДЕСЕТ ГОДИНИ УСПЯ ДА СИ ИЗВОЮВА ЛИДЕРСКИ ПОЗИЦИИ НА БЪЛГАРСКИЯ ИТ ПАЗАР. ИНТЕРЕСЪТ ВИ КЪМ ЛЕКАРСКИЯ ТРУД ВЕРОЯТНО Е ЧАСТ ОТ ВАШАТА ГЪВКАВА ФИРМЕНА ФИЛОСОФИЯ? 
- Контракс вече има няколко проекта в областта на здравната реформа. Преди три години оборудвахме НЗОК и районните здравноосигурителни каси с комуникационна техника - телефонни централи, структурно окабеляване, връзки между отделните градове. Другият голям ангажимент на Контракс е доставка и поддръжка за компютърно оборудване за голяма част от общопрактикуващите лекари по проект на Световната банка и НЗОК. 
За съжаление липсата на интегрирана система, внедрена в поделенията на здравната каса, създава някои проблеми при ползването на компютрите от лекарите. Така например доставените лазерни принтери не печатат върху индиговите формуляри, изисквани от РЗОК. Очакваме, че в скоро време и НЗОК подобно на данъчната администрация ще изисква справките да се дават на електронен носител. Здравната каса вече получава от аптеките справките на дискета. 
 
ОБЩОПРАКТИКУВАЩИТЕ ЛЕКАРИ И СПЕЦИАЛИСТИ ВЕЧЕ РАЗПОЛАГАТ С ПРОГРАМНИЯ ПРОДУКТ "ХИПОКРАТ" НА КОНТРАКС. КАКВО ПРАВИ "ХИПОКРАТ" ЗА ТЯХ? 
- Когато създавахме програмата, ние се консултирахме с лекарите, за да можем да им бъдем максимално полезни. 
С програмата може да се регистрират пациенти. "Хипократ" позволява да се обработват документите от прегледите както на осигурени, така и на пациенти на свободен прием. С помощта на нашия продукт голяма част от рутинната писмена работа на лекаря се изпълнява от компютъра. Попълването на амбулаторния лист с всички кодове на лекарства, МКБ и изследвания е улеснено с вградените база данни, които се актуализират съгласно променилите се изисквания на нормативната уредба. Търсенето на информацията за пациент се извършва за части от секундата - по име, възраст, ЕГН. 
 
КАК ЩЕ СТИГНЕ ПРОДУКТЪТ ДО МАКСИМАЛНО ПОВЕЧЕ ЛЕКАРИ, КАК ЩЕ ГИ УБЕДИТЕ В НЕГОВИТЕ ПРЕДИМСТВА? ЩЕ УСПЕЕТЕ ЛИ ДА УБЕДИТЕ ЛЕКАРИТЕ, ЧЕ КОМПЮТЪРЪТ И СОФТУЕРЪТ СА НЕОЦЕНИМИ ТЕХНИ ПОМОЩНИЦИ? 
- Развиваме стройна мрежа от дилъри и търговски представители, които са добре обучени от нас. На място те предлагат да се инсталира последната версия на "Хипократ". 
Всеки месец, дори и по-често продуктът претърпява нова версия с цел да се обнови и актуализира съгласно най-новите промени в лекарствените списъци, кодовете за класификатора на болестите и други. След като влезе в сила новото рамково споразумение между лекарския съюз и здравната каса, "Хипократ" ще претърпи сериозна промяна. 
Стремим се да предложим продукта, като покрием цяла България. Във всяка област имаме поне по двама представители. За София те са много повече. Семинарите на общопрактикуващите лекари са добра форма за представяне на "Хипократ". На място демонстрираме възможностите на продукта. 
 
ПРЕДВИЖДАТЕ ЛИ ОБУЧЕНИЕ ЗА ОБЩОПРАКТИКУВАЩИТЕ ЛЕКАРИ? 
- Продуктът е много лесен за ползване, той има дружелюбен интерфейс. Лекарите са високоинтелигентни специалисти и затова смятам, че няма да имат проблеми с обучението. 
В момента разработваме методика на обучение, която ще включва първоначално обучение за работа с компютър, а след това обучение за работа с програмата "Хипократ". 
 
ЧЕСТО НАСТЪПВАТ ПРОМЕНИ В СПИСЪКА С ЛЕКАРСТВАТА, ЗА КОИТО КАСАТА ЗАПЛАЩА. КАК ЩЕ СЕ РАЗРЕШИ ТОЗИ ПРОБЛЕМ? 
- Имаме ангажимента за поддържането на програмата. Това означава, че всяка промяна в документацията и списъците на здравната каса се актуализира своевременно. Касата въвежда и промени във формулярите, за да може да се подобри отчетността. Сблъскваме се обаче с един сериозен проблем. Различните РЗОК имат различни изисквания към лекарите. По един начин искат една справка в Пловдив, по друг - в Русе, по трети - в София. 
Това е нормално, когато става въпрос за хартиен носител. При компютрите е малко по-различно. Принудени сме в нашата програма да отразим всички разнообразни изисквания. 
Непрекъснато променяме и усъвършенстваме "Хипократ". Лекарите, сключили договор с Контракс, си осигуряват стабилен партньор. 
 
КОНТРАКС Е КОМПАНИЯ, ИЗЦЯЛО ОРИЕНТИРАНА КЪМ СВОИТЕ КЛИЕНТИ. КАКВИ ДРУГИ СОФТУЕРНИ ПРОДУКТИ ОСВЕН "ХИПОКРАТ" ПРЕДЛАГАТЕ НА ПАЗАРА? 
- Приносът на Контракс за развитието на on-line сектора е предлагането на уеббазирани решения. За да отговорим на непосредствените изисквания на клиентите си, в интерактивна форма създадохме софтуерна къща Контракс, където разработваме интегрирани софтуерни решения. Предлагаме на пазара Нerald - програма за управление на куриерски услуги и тяхното интегриране със съвременните форми на комуникация - SМS и Интернет. Програмата РВХ контрол е базирана на разработки в областта на телефонно-компютърната интеграция. 
Този продукт се ползва с много голям успех в Русенския технически университет, Телетек, БРС, ЛУКойл, ОЕБ Шалом. 
 
ТРУДНО ЛИ СЕ ПРЕДЛАГАТ СОФТУЕРНИ ПРОДУКТИ НА БЪЛГАРСКИЯ ПАЗАР? 
- Все още обикновеният потребител не е склонен да плаща за софтуер. При въпрос за цената на даден компютър, никой не включва в нея два компонента, които задължително се използват в 99%. Става дума за Windols и Оffice. Това е така, защото повечето потребители негласно смятат, че са безплатни добавки към компютъра. Никой не иска да плаща за софтуер, стига да може. Тази нагласа трябва да се промени, но няма да стане лесно и бързо. Оттук възниква въпросът - какъв точно софтуер е необходим. 
 
ПОТРЕБИТЕЛИТЕ НАЯСНО ЛИ СА КАКЪВ ТОЧНО ПРОДУКТ ИМ Е НЕОБХОДИМ? 
- В момента например счетоводителите са наясно какви точно продукти са им необходими. Същото се отнася и за юристите. Смятам, че лекарите също ще разберат в най-скоро време какви са предимствата на новите технологии в тяхната работа. 
 
НА СЕВIТ 2002 КОНТРАКС УСПЯ ДА ПРИВЛЕЧЕ ИНТЕРЕСА НА МНОГО ЧУЖДИ КОМПАНИИ. КАКВИ ПРОДУКТИ ЩЕ ПРЕДЛОЖИТЕ ТАЗИ ГОДИНА НА ИЗЛОЖЕНИЕТО? 
Ще представим "Хипократ", ще покажем възможностите на нашите софтуерни продукти. И най-важното - ще покажем Контракс като фирма системен интегратор 
Контракс може да бъде идеален партньор на всяка голяма фирма, която има бизнес в България. Не са много фирмите в България като Контракс, които предлагат офисобзавеждане, структурно окабеляване, Интернет връзки, компютърна техника, периферни устройства, комуникации - локални и глобални, софтуерни решения. 
