      Емисия: Вторник, 1 Февруари 2000
                   
                  Как бяха отровени Андропов и Черненко
                  “Неподходящо” лечение и отровна риба довели до смъртта на 
                  двамата генерални секретари
                  Сергей Павлов
                  в. "Аргументи и факти"
                  От ноември 1982 до март 1985 година един след друг умират 
                  трима генерални секретари на ЦК на КПСС: Брежнев, Андропов и 
                  Черненко. Гражданите веднага кръстиха този период "ТТ" - трите 
                  трупа. Но ако причината за смъртта на Брежнев, който управлява 
                  страната 18 години, беше що-годе ясна, бързото угасване на 
                  Андропов и Черненко роди много слухове, че то не е било 
                  случайно. Андропов и Черненко са започнали да 

                        Юрий Андропов

                  боледуват подозрително едновременно - 
                  от ранната есен на 1983 година. При това и двамата заболяват 
                  смъртоносно по време на почивка в Крим. Наистина, и преди 
                  съдбоносната отпуска на черноморския бряг те не са особено 
                  здрави. Преди да стане генерален секретар Андропов в 
                  продължение на 15 години страда от сериозно заболяване на 
                  бъбреците. На партийните трапези всички присъстващи 
                  забелязват, че шефът на КГБ не яде солено, силно ограничава 
                  пиенето, спазва много строга диета. Но благодарение на 
                  изключително квалифицираната медицинска помощ Андропов 
                  продължава да е много работоспособен и работи в кабинета си на 
                  Лубянка по 16-18 часа на ден.
                  Също толкова активно Андропов започва да работи и на 
                  най-високия партиен пост. Новият генерален секретар веднага 
                  подхваща война с престъпността и с корумпираните партийни и 
                  държавни чиновници. Почти всеки ден се завеждат наказателни 
                  дела срещу мафията. Андропов, който 
                  веднага е наречен Юрий Долгоруки, 
                  започва да се бори и срещу привилегиите и фактически пристъпва 
                  към разрушаване на мафиотските връзки. 
                  Естествено е, че много от управниците не са доволни от това. 
                  Част от партийната номенклатура начело с министъра на 
                  отбраната на СССР Дмитрий Устинов се стреми колкото може 
                  по-бързо да постави начело на държавата доверен човек, докато 
                  Долгоруки не е успял да подготви свой човек за високия пост. 
                  Налице е и подходяща кандидатура - Константин Устинович 
                  Черненко, по-късно наречен Блажения КУЧЕР (кочияш-бел.БТА). 
                  През септември 1983 г. Андропов при къпане в морето настива, 
                  развива флегмон (газова инфекция), което налага спешна 
                  хирургическа намеса. Генсекът става с всеки изминал ден все 
                  по-зле. Засилва се интоксикацията на организма. През декември 
                  се появяват тревожни симптоми на загуба на паметта и провали в 
                  съзнанието. До председателя на КГБ Виктор Чебриков започват да 
                  пристигат сигнали, че лечението на Андропов се провежда 
                  неправилно. 
                  На 9 февруари 1984 година Андропов умира.
                  Веднага в КГБ се появява документ, в който се посочва, че 
                  според някои специалисти в ранния стадий на болестта на 
                  Андропов умишлено било приложено неправилно лечение, което 
                  довело до неговата смърт. "Хората, които "излекуваха" 
                  Андропов, са свързани с част от партийните апаратчици в 
                  Москва, на които положителните промени и реформите, започати 
                  от Андропов, пречеха...", се казва в документа. 
                  Андропов е заменен от желания за мнозина корумпирани чиновници 
                  Черненко. В онзи момент неговото здравословно състояние е 
                  такова, че "народният ТАСС" веднага пуска следното шеговито 
                  съобщение: "Днес, без да дойде в съзнание, пристъпи към 
                  изпълнение на задълженията си генералният секретар на ЦК на 
                  КПСС Константин Черненко." 
                  Неговото тежко заболяване било причинено от пушена риба
                  Тя била изпратена на почиващия си в Крим Черненко от 
                  назначения от Андропов министър на вътрешните работи 
                  В.Федорчук. Хапвайки от подаръка, който охраната неизвестно 
                  защо не проверила, Черненко получил тежка токсична инфекция, 
                  след която вече не могъл да се оправи. Поради тежките 
                  последици във формата на остра сърдечна и бъбречна 
                  недостатъчност Черненко още преди да заеме най-високия пост не 
                  може да живее без кислороден инхалатор и силни лекарства. С 
                  идването на власт на Черненко висшите чиновници, изпаднали в 
                  немилост при Андропов, отново се връщат във върхушката на 
                  страната, но не за дълго. През март 1985 година Черненко умира 
                  и на негово място все пак идва човекът на Юрий Долгоруки - 
                  Михаил Горбачов.
