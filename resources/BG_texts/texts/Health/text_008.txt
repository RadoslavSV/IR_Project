      Емисия: Петък, 4 Февруари 2000
                   
                        Въпроси и отговори
                        На кого ще трябва да плащам и кое ми гарантира, че няма 
                        да се наложи да плащам и на личния си лекар? 
                        Единственото, което плащаме при новата система, са 
                        здравните осигуровки. В момента те са 6% от заплатата. 3 
                        на сто дава работникът, останалите 3% - работодателят. 
                        Ако личният лекар ви поиска пари, просто го сменете. 
                        Избор на личен лекар може да се прави на всеки шест 
                        месеца. Първият срок е от 1 март до 15 май тази година.
                        Какво е това Джи Пи
                        Джи Пи е съкратено от General Рractioner и в превод от 
                        английски означава общопрактикуващ лекар. Това са 
                        семейните лекари, които всички трябва да изберем.
                        Какво точно е здравната каса
                        Националната здравноосигурителна каса е институцията, 
                        при която се трупат парите от вноските на гражданите. С 
                        тези пари касата се разплаща на лекарите и осигурява 
                        лечението на пациентите. Тя също така контролира 
                        лекарите, които са сключили договори с нея, служи като 
                        буфер между пациенти и лекари. Институцията, която 
                        събира парите от вноските, е Националният осигурителен 
                        институт.
                        На село няма поликлиники, често дори и фелдшер. Какво да 
                        правят хората там?
                        Това е един от основните проблеми на здравеопазването у 
                        нас. В запустелите райони на лекаря ще се наложи да се 
                        разхожда между две, три и повече села, да вади зъби и да 
                        изражда деца, за да може да бъде личен лекар на повече 
                        хора, и да получава повече пари за работата си. Ако в 
                        града той ще може да събере 100 пациенти, които няма да 
                        са достатъчни за да може той да се изхрани, на село, 
                        където никой не иска да отиде да работи, пациентите ще 
                        са повече. За да се стимулира този тежък и неблагодарен 
                        труд, кметът на съответното село ще има интерес да 
                        задържи лекаря в селото. За това той ще може да му 
                        предостави жилище, транспорт, помещение за кабинет.
                        Закриват ли се детските консултации и кой ще прави 
                        имунизациите на децата?
                        Личният лекар се нарича още семеен, защото обикновено 
                        цялото семейство се лекува при него. Детски консултации 
                        вече няма да има. Тяхната работа, включително и 
                        имунизациите, ще паднат на плещите на личния лекар, 
                        който ще трябва да разбира и от педиатрия. Ако пациентът 
                        желае, може да запише детето си при друг лекар, а не при 
                        неговия личен. Имунизациите се заплащат от 
                        министерството на здравеопазването, но се извършват от 
                        личния лекар. На здравните книжки, които личните ни 
                        лекари ще ни раздадат преди 1 юли, ще има и 
                        имунизационен календар. По него лекарят ще може да съди 
                        кои имунизации са направени и кои не.
                        Може ли да ме принудят да плащам осигуровки, ако не 
                        искам?
                        Хората на трудов договор искат или не - плащат 
                        осигуровки. Единствено тези на хонорар, граждански 
                        договор и свободните професии могат да се измъкнат, 
                        защото трябва сами да внасят парите си в пенсионните 
                        каси. Когато им се наложи да отидат при лекар, те или ще 
                        трябва да платят осигуровките си наведнъж или да посетят 
                        частен кабинет или да платят по тарифа за частна 
                        практика на някой общопрактикуващ лекар.
                        Как се осигуряват студентите и безработните, които не са 
                        регистрирани в бюро по труда?
                        Безработните се осигуряват от общината, независимо дали 
                        получават или не обезщетения за безработни. Студентите 
                        до 25 години се осигуряват от държавата. След тази 
                        възраст, ако не работят, също от държавата.
                        Контингентът на правителствена болница също ли се 
                        осигурява и важат ли за него правилата, които важат за 
                        обикновените граждани?
                        По закон да.
                        Ако човек промени адресната си регистрация, трябва ли да 
                        смени и личния си лекар?
                        Не, но ако се преместите на 20 километра от предишното 
                        място, вероятно ще ви се наложи, защото разстоянието 
                        няма да е удобно за вас и за лекаря.
                        Ако фирмата, в която работя фалира или ме уволнят, какво 
                        става с моите вноски?
                        Ако фирмата ви е плащала вноските, това няма значение до 
                        намиране на нова работа. Ако останете без работа, 
                        вноските ви ще се плащат от държавата. Ако фирмата не ви 
                        е плащала вноските, вие не носите вина. Лечението ви се 
                        поема от здравната каса, която след това по съдебен път 
                        търси бившия ви работодател.
                        Разведените как плащат осигуровките на децата си?
                        Осигуровките на децата се плащат от този родител, който 
                        е поел издръжката на детето след развода, а не солидарно 
                        от двамата.
                        Как ще получаваме зъболекарски услуги?
                        Засега още не се знае кои стоматологични услуги ще се 
                        заплащат от касата, тоест с вноските, и кои от нашия 
                        джоб. Засега единствено е сигурно, че децата до 18 
                        години ще ходят при личния зъболекар безплатно. Още не е 
                        договорено кои услуги ще са безплатни за възрастните и 
                        кои - не.
                        Тия вноски, дето ги плащаме, за какво отиват?
                        Отиват в здравната каса. Част от парите тя разпределя 
                        между лекарите, с които е сключила договори. Друга част 
                        от парите отива за безплатните и частично платените 
                        лекарства, които ще бъдат раздавани от личните лекари. 
                        Естествено, около 4% от сумата, събрана за вноски, отива 
                        за издръжка на администрацията на самата здравна каса.
