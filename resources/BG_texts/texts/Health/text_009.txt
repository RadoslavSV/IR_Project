Здравният договор в сила от 1 април 

Георги АНДРЕЕВ 

Националният рамков договор 2003, в който са регламентирани медицинските дейности и цените им, които се поемат от бюджета на НЗОК, ще влезе в сила от 1 април. Това заяви пред „Капитал” Димитър Петров, член на управителния съвет на здравната каса. 
В началото на годината председателят на управителния съвет на НЗОК Кирил Ананиев твърдеше, че рамковият договор за 2003 г. ще започне да действа месец по-рано. Преговорите между Българския лекарски съюз (БЛС) и здравната каса обаче се проточиха, а и след подписването на договора ще е необходимо технологично време, за да се подготви документацията. 
В момента касата плаща медицинските дейности по условията на договора от 2002 г. Заради късното подписване на здравния договор през миналата година (в сила от 1 април 2002 г.) голяма част от парите за стоматология останаха неусвоени и бяха прехвърлени за безплатни или частично платени лекарства. Подобно упражнение обаче ще е невъзможно през тази година, защото новите промени в Закона за здравното осигуряване не позволяват прехвърляне на средства между отделните пера в бюджета на НЗОК. 
„Тази година средствата са планирани така, че да бъдат усвоени и при договор, влизащ в сила от 1 април. Повече ме притеснява фактът, че касата ще продължава да изплаща лекарства по старата методика до влизането в сила на новия здравен договор”, твърди Петров. НЗОК продължава да изплаща средно на месец по 25 млн. лева за лекарства. 
При сегашната методика за изплащане на лекарствата през 2002 г. касата е изразходвала 240 млн. лева за безплатно или частично платени лекарства, при все че в бюджета ? бяха заложени едва 131 млн. лева. За 2003 г. по това перо са одобрени 163 млн. лева. За да се ограничат разходите за безплатни или частично платени лекарства, касата предлага нова методика за реимбурсиране (изцяло или частично поемане на разходите за лекарства от държавата). Според нея НЗОК ще изплаща изцяло само цената на най-евтините от групата взаимозаменяеми медикаменти, а ако лекарството е по-скъпо, остатъкът ще се поеме от пациентите. 
Здравната каса предлага и да се въведе пределна средномесечна стойност на лекарствата за дадено заболяване. Така ще се намали изписването на скъпи и на много лекарства, както и неравнопоставеността по райони, твърдят от НЗОК. 
Влизането в сила на рамковия договор за 2003 се отлага с един месец, защото преговорите между касата и Българския лекарски съюз (БЛС) зациклиха през последните дни. В ябълка на раздора се превърнаха децата до 18 години и бременните жени. Касата предлагаше те да се записват директно при специалист - съответно педиатър и акушер, докато лекарският съюз настояваше децата и бременните да могат да отидат при специалист само ако семейният лекар им е изписал талон. Причината е, че общопрактикуващите лекари сега получават големи приходи от децата и бременните. След близо двуседмични преговори спорещите постигнаха консенсус (донякъде за сметка на удобството на пациентите), според който джипитата се задължават да дават талони за преглед при специалист на бременните жени и децата до 6 години без право на отказ. 
