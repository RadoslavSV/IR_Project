      Емисия: Петък, 4 Февруари 2000
                   
                  НПС “Промяна” вещае: Лекарски бунтове заради касовите апарати
                  Регистрацията на личните лекари се бави. Ако здравната реформа 
                  не стартира на 1 юли - правителството пада, предупреждават от 
                  синдиката
                  ТЕОДОРА БОЖКОВА
                  Тепърва ще има много тежки колизии и не са изключени протести 
                  на лекарите заради изявлението на Муравей Радев, че и те 
                  трябва да имат касови апарати. Това каза вчера шефът на НПС 
                  “Промяна” Димитър Диманов.
                  В България има 28 500 лекари, които чакат от 2 години 
                  здравната реформа и живеят със 180 лева на месец, обясниха от 
                  синдиката. Те имат много силно обществено влияние и тяхното 
                  недоволство ще бъде много по-страшно от това на продавачите по 
                  сергиите, казаха експертите от “Промяна”.
                  При срещата си със здравния министър д-р Илко Семерджиев вчера 
                  те го уведомили за това, но той обяснил, че Наредба № 4 на 
                  финансовото министерство трябва да се спазва и да бори 
                  “черната икономика”.
                  Лекарите в България са докарани до толкова трагично състояние, 
                  че ако наредбата на Муравей се приложи силово, тя ще се обърне 
                  срещу цялото правителство на Костов, казаха от “Промяна”.
                  За лекарите касовият апарат е неприложим, обясни Ангел 
                  Димитров, практикуващ лекар и експерт към синдиката. Един 
                  преглед на пациент се отразява в няколко книги и не може да се 
                  укрие по никакъв начин, защото докторът носи юридическа 
                  отговорност за това, обясни той.
                  “Кабинетът ще се сгромоляса ако здравната реформа, която беше 
                  отложена в началото на годината, не стартира на 1 юли”, 
                  прогнозира още Димитър Диманов.
                  На срещата на министър Семерджиев с лидерите на профсъюза, той 
                  изразил притеснение единствено от “субективния фактор”. 
                  Съсловието на лекарите е в стрес в момента и хората още не 
                  знаят дали да се регистрират като общопрактикуващи лекари или 
                  в групова практика, казаха експертите. Затова регистрацията се 
                  забавя и хората още не могат да се изберат личен доктор.
                  Срокът за регистрация по закон е до 1 март. Ако тогава няма 
                  регистрирани 4931 общопрактикуващи лекари, колкото предвидени 
                  в Националната здравна карта, тръгването на реформата може 
                  отново да се забави.
                  Българският лекар е мачкан през последните 50 години и изпитва 
                  несигурност да излезе на пазара като едноличен търговец, 
                  обясни още д-р Димитров. При този данъчен режим и икономическа 
                  нестабилност лекарите се боят да се регистрират като 
                  общопрактикуващи специалисти, обясни той забавянето на 
                  регистрацията. До края на декември м.г. в цялата страна са 
                  били регистрирани само 860 семейни лекари. Притесняваме се и 
                  от тромавостта на съдебната ни система, която прави 
                  регистрациите, призна д-р Димитров.
                  Дори и да не се спази срокът 1 март за регистрацията на 
                  докторите, той ще се удължи и реформата няма да се отложи, 
                  гарантира министър Семерджиев.
                  Той също уверил профсъюза, че здравните заведения в цялата 
                  страна са финансово осигурени и че повече съкращения на 
                  доктори няма да има.

                        Данъчните: Докторите на индивидуална практика - без 
                        апарати
                        Лекарите и стоматолозите на индивидуална практика не са 
                        задължени да използват касов апарат с фискална памет, 
                        тъй като по силата на сега действащото данъчно 
                        законодателство няма разпоредба, изискваща да се 
                        регистрират по Търговския закон. Това съобщиха вчера от 
                        Главна данъчна дирекция. Наредба 4 на министъра на 
                        финансите изисква всички регистрирани по Търговския 
                        закон лица и работещите в търговски обекти да издават 
                        касови бележки от апарат с фискална памет.
                        Според Закона за облагане на доходите на физическите 
                        лица, лекарите на индивидуална медицинска практика имат 
                        две възможности за формиране на облагаемия доход. Едната 
                        е да водят счетоводство и доходите от дейността им да се 
                        облагат след приспадане на осчетоводените разходи, 
                        другата е лекарите на индивидуална медицинска практика 
                        да приспадат от доходите си нормативно признати разходи 
                        в размер на 35 на сто. И в двата варианта те упражняват 
                        свободна професия, но не са задължени да използват касов 
                        апарат, за да отчитат оборотите от предлаганите 
                        медицински услуги. Според Наредба 4 те трябва да издават 
                        касова бележка от заверен в данъчната служба кочан за 
                        всяка услуга. Ако по силата на някаква друга разпоредба, 
                        извън данъчното законодателство, лекарите на 
                        индивидуална медицинска практика са длъжни да се 
                        регистрират по Търговския закон, те трябва да използват 
                        касов апарат с фискална памет, се казва в съобщението на 
                        данъчните. Точно това - да се регистрират по Търговския 
                        закон, призова неотдавна докторите министър Семерджиев.
