ОЧАКВАН ДЕФИЦИТ ЩЕ ЗАДЪРЖИ ВИСОКИ ЦЕНИТЕ НА КАКАОТО  

ТЪРСЕНЕТО на какао в света през сезона 2002-2003 г. ще бъде със 133 хил. т по-малко от предлагането, гласи най-новата прогноза на Сredit Lyonnais Rouse. Намалената преработка на зърната в края на 2002 г. в Европа подтикна анализаторите да понижат оценката си за преработката през сезона 2002-2003 г. /октомври - септември/ с 37 хил. т до 2.971 млн. т. В същото време производството се прогнозира да достигне 2.867 млн. т - с 15 хил. т по-малко в сравнение с предишната оценка на СLR. 
Въпреки продължаващия политически конфликт в Кот д'Ивоар анализаторите от СLR не очакват промяна в основната реколта на страната в размер на 1.0 млн. т, но предупреждават, че все още е рано да се правят конкретни изводи. Други наблюдатели смятат, че в резултат на размириците в африканската държава предлагането на нейно какао вероятно ще спадне през тази година с 60 хил. т, а ако конфликтът се проточи, може да се очаква още по-съществено понижение. Именно неуспехът вече три месеца да се постигне мирно споразумение държат цените на суровината високи. На борсата в Лондон през последното тримесечие срочните цени на какаото се повишиха с близо 500 GВР/т и в средата на октомври отбелязаха 17-годишен максимум над 1600 GВР/т. 
Засега 
 
ТРЕВОГИТЕ НА ТЪРГОВЦИТЕ 
са дали зърното от междинната реколта ще успее да стигне до пристанищата, откъдето да бъде изнесено. СLR оставя без промяна и предвижданията си за производството на какао в другите два големи производителя - Гана и Индонезия, в размер съответно на 420 хил. т и 415 хил. т. Анализаторите смятат, че именно другите производители на какао ще успеят да компенсират евентуален недостиг от Кот д'Ивоар. Ако агрометеорологичните условия се запазят благоприятни и догодина, може да се очаква по-дребните производители да увеличат предлагането със 100 хил. т. По-интензивното използване на торове би повишило възможностите за краткосрочно нарастване на добивите в Гана, Индонезия, Бразилия, а в дългосрочна перспектива като големи доставчици вероятно ще се утвърдят също така Малайзия, Виетнам и Австралия. 
 
ПОТРЕБЛЕНИЕТО НА ШОКОЛАД РАСТЕ 
Доставките, продажбите и вносът на шоколад показват, че потреблението на сладката стока е нараснало през сезона 2001-2002 г. независимо от отчетения спад в преработката на какаови зърна, твърди СLR. Продажбите на дребно на шоколадови изделия в САЩ се увеличиха с близо 4% през 2002 г. Консумацията в Източна Европа също нарасна. В Хърватия тя отбеляза ръст за първото деветмесечие на 2002 г. с впечатляващите 28%, докато в Русия вносът на шоколадови и какаови продукти се увеличи с 13%. Експертите обаче се опасяват, че положителната тенденция ще бъде възпрепятствана от високите котировки на какаото през последните три месеца. От една страна, те оскъпяват крайните продукти, а от друга - намаляват печалбите на преработвателите и ги лишават от стимули да увеличават преработката на зърната. 
 
ЕПИЛОГЪТ НА "ШОКОЛАДОВАТА ВОЙНА" 
В средата на януари върховната съдебна инстанция на ЕС нанесе тежък удар на привържениците на натуралния шоколад, постановявайки, че Италия и Испания нарушават европейското законодателство, като задължават производителите да поставят етикети "заместители на шоколада" върху някои продукти. С цел да не се пречи на принципа за свободно движение на стоки в Евросъюза съдът задължи Италия и Испания да се придържат към разпоредбата, че продукти с определено минимално равнище на растителни масла и мляко не са заместители на шоколада. Решението на съда е продължение на 27-годишната "шоколадова война", в която страни като Белгия, прочути със своите шоколади в света, ожесточено се борят в подкрепа на натуралните какаови продукти. Борбата започна през 1973 г., когато Великобритания, Дания и Ирландия се присъединиха към блока, но отказаха да приемат стандартите, изискващи шоколадът да съдържа единствено какао. "Войната" завърши през 2000 г., когато Европейският парламент разреши всички изделия да носят етикети, че са шоколадови, ако съдържат определено минимално количество растителни масла и мляко.
