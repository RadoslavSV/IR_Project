Пълна забрана за употреба в пчеларството на антибиотици, сулфонамиди и други химиотераптевтици за лечение и профилактика на болестите по пчелите, предвижда заповед на министъра на земеделието и горите, подписана днес.  

 Заповедта влиза в сила от 20 януари т.г. и включва също забрана върху употребата на захар и други подсладители за подхранване на пчелните семейства по време на медосбора и в периода, когато подхранването би довело до наличие на остатъци в стоковия мед. Забранява се и износът на технологично непреработен, нехомогенизиран пчелен мед. 

Заповедта се основава на подписан Меморандум за изграждане на стабилен пазар на мед и други пчелни продукти в България между Министерството на земеделието и горите и браншовите организации в сектора. Меморандумът е подписан от председателите на Българския пчеларски съюз - Стефан Стефанов, на Националната развъдна асоциация по пчеларство - Петър Петров и Асоциацията на преработвателите и търговците на пчелни продукти - Румен Милев. Министерството на земеделието и горите, Националната ветеринарно-медицинска служба и Националната служба по растителна защита са подкрепили документа. 

В обществения договор, подписан между държавата и браншовите организации, МЗГ декларира желанието си да стимулира развитието на пчеларството в България и равнопоставено да защитава интересите на всички браншови организации и съюзи в сектора. Браншовиците от своя страна се ангажират активно да съдействат на структурите на министерството при контрола върху производството, окачествяването и търговията с пчелни продукти.

Организиране обучението на ветеринарни лекари и опитни пчелари проверители за регистрация на пчелните семейства и за ежегодни профилактични прегледи и борба с американския гнилец по пчелите е сред най-важните задачи, с които се ангажират държавните институции, съгласно Меморандума. Техен ангажимент е и високотехнологичното оборудване на лаборатории за ефикасен контрол при реализацията на пчелните продукти за вътрешния и външния пазар. Контролът включва установяване наличието на примеси, остатъци от антибиотици и сулфонамиди и фалшификацията на пчелен мед и други пчелни продукти. Актуална информация за състоянието на отрасъла се ангажират от своя страна, да предоставят браншовите организации, както и да излъчват опитни пчелари за контрол по веригата производство-преработка-търговия. По силата на сключеното споразумение и двете страни се ангажират с ежегодното повишаване квалификацията на пчеларите в страната.
