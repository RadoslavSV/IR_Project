СПЕКУЛАЦИИ НА ИНВЕСТИЦИОННИТЕ ФОНДОВЕ ОСКЪПИХА СЛАДКАТА СТОКА НА СТАРИЯ КОНТИНЕНТ 

СВЕТОВНОТО производство на захар през сезона 2002-2003 г. /април - март/ ще нарасне до 141.3 млн. т в еквивалент на нерафинирана захар, прогнозира брокерската компания Кingsman със седалище в Париж. В предишната си оценка тя очакваше добивите да достигнат 139.5 млн. т. В същото време консумацията на сладката стока ще се повиши от 136.0 на 138.7 млн. т в еквивалент на нерафинирана захар. Това означава, че на международния пазар отново ще има излишък, но той ще бъде 2.6 млн. т - с 1 млн. т по-малък в сравнение с очакваното по-рано количество. 
Тенденциите в секторите на нерафинираната и бялата захар са коренно противоположни. На пазара на суровина се очаква незначителен дефицит, докато при рафинираната захар се прогнозира да се формира излишък в размер на над 3 млн. т. Въпреки това цените на рафинираната стока, която се търгува на лондонската борса LIFFЕ, продължават уверено да се покачват вече половин година и да изненадват анализаторите. При това разликата между котировките на рафинараната и нерафинираната захар остават високи противно на пазарната логика. В последните дни на януари мартенските фючърси на борсата LIFFЕ регистрираха 
ЕДНОГОДИШЕН МАКСИМУМ 
Те преминаха нивото от 250 USD/т и на 30 януари достигнаха 251.00 USD/т - най-високата цена от 20 януари 2002 г. насам. Реалната причина за драстичното поскъпване са операции на инвестиционните фондове, които, разочаровани от фондовите пазари, се насочват към стоковите. Техният интерес се подклажда от очаквания от търговците дефицит в предлагането в Западна Европа въпреки прогнозите на наблюдателите, че реколтата през сезона 2002-2003 г. ще бъде по-висока от миналогодишната. Според предварителната оценка на германската компания за анализи F. О. Licht добивите в ЕС през 2002-2003 г. ще достигнат 18.3 млн. т в еквивалент на нерафинирана захар спрямо прибраните 16.0 млн. т през 2001-2002 г. Не разбираме къде се скри излишъкът на пазара на бялата стока и защо котировките остават високи, коментират анализаторите от Кingsman. 
Според Licht фактът, че ЕС ще прибере повече захарно цвекло през настоящия сезон 
вече е отчетен от играчите на пазара и затова не оказва съществено влияние върху котировките. Фактори, които може да съдействат за овладяване на поскъпването, са агресивните продажби на индийска захар, както и високата реколта в Турция. 
Индийската продукция е с по-ниско съдържание на захар и в някои от по-бедните страни вносителки може да се превърне в удачен заместител на скъпата вносна рафинирана стока, чиито цени се определят на LIFFЕ. Това също ще усили натиска върху лондонските котировки, прогнозира Licht. 
За разлика от Западна 
В ИЗТОЧНА ЕВРОПА ДОБИВИТЕ НАМАЛЯВАТ 
По оценка на Licht през настоящия сезон 2002-2003 г. в Източна Европа ще бъдат произведени 7.1 млн. т спрямо очакваните през септември 7.5 млн. т нерафинирана захар. Най-висока през настоящия сезон е реколтата в Полша, което ще допринесе за натиска върху котировките на бялата захар на международния пазар. Почти без промяна ще бъде реколтата в Русия и затова страната ще запази водещите си позиции в света на вносител на суровина. Количеството на импорта обаче ще зависи от това дали правителството ще повиши митото върху доставките на извън определените квоти. 
В Украйна производството на цвекло пък значително намаля през 2001-2002 г., което ще принуди страната да внесе допълнително над 200 хил. т нерафинирана захар, прогнозира Licht. 
ПРЕЗ 2003-2004 Г. ПРЕДЛАГАНЕТО ЩЕ СЕ СВИЕ 
Догодина добивите на захарно цвекло в основния производителен район на Бразилия - Централноюжния, ще се запазят на равнището през настоящия сезон, но увеличената употреба на етанол като гориво и по-голямото вътрешно потребление ще свият експорта от страната. През миналата седмица правителството призова да се ограничи експортът на сладката стока от Бразилия, която е водещ производител и износител в света, с 2 млн. т до 11 млн. т през 2003 г. Целта е да остане повече суровина за преработка на етанол. Засега обаче изявлението има само пожелателен характер и анализаторите се съмняват, че производителите ще се съобразят с него, вместо да предпочетат по-изгодния в момента износ за световния пазар. 
Кingsman прогнозира през следващия сезон спад на реколтите в Индия и Китай. Вероятно и земеделците в ЕС ще засадят по-малко площи, в резултат на което ще продължи тенденцията на намаляване на излишъка от сладката стока в света, сочат ранните прогнози на компанията. 
За да се възползва от високите цени на захарта, правителството на Куба реши тази година все още да не затваря предвидените 70 фабрики за тръстика. Суровината ще се преработва и в по-голяма част от 14-те фуражни завода, с което ще отложи с една година радикалната реформа в земеделския сектор. Решението за реконструкцията беше обявено в края на 2002 г. През 2001-2002 г. Куба прибра най-ниската си реколта от захарна тръстика през последните 50 години в размер на едва 3.61 млн. т. 
