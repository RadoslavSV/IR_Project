СТОКОВИ ПАЗАРИ  СЛЕД ВЛИЗАНЕТО НИ В ЕС ЩЕ ОЦЕЛЕЯТ САМО ПРОИЗВОДИТЕЛИ, КОИТО САМИ РЕАЛИЗИРАТ ПРОДУКЦИЯТА СИ 

С ДИРЕКТОРА НА ДОБРУДЖАНСКИЯ ЗЕМЕДЕЛСКИ ИНСТИТУТ РАЗГОВАРЯ КРАСИМИР ТОДОРОВ  


 
 
През последните няколко години се наблюдава обаче тревожна тенденция за увеличаване на пустеещите земи. Основната причина за това все по-масово явление е, че собствениците на земеделска земя нямат реални възможности да организират ефективно и печелившо производство. Дори в район като Добруджа, където производството е механизирано, количеството на пустеещите земи ежегодно почти се удвоява. 
 
КАКВИ СА ФИНАНСОВИТЕ РЕЗУЛТАТИ ОТ ДЕЙНОСТТА НА РЪКОВОДЕНИЯ ОТ ВАС ИНСТИТУТ ПРЕЗ 2002 Г.? КАКВИ СА ИЗИСКВАНИЯТА КЪМ ЕДНО НА ПРАКТИКА НАУЧНО ЗВЕНО ДА ИМА ДОБРИ СТОПАНСКИ РЕЗУЛТАТИ И ДА ПЕЧЕЛИ, НЕ РАЗЧИТАТЕ НА БЮДЖЕТНАТА ИЗДРЪЖКА, НАЛИ? 
- Финансовите резултати в Добруджанския земеделски институт и през тази година позволиха неговата дейност да протече сравнително с нормални темпове. Осъществена бе значителна оптимизация на личния състав, която в крайна сметка позволява относително постоянният обем от научна и производствена дейност да бъде запазен. Финансовите средства, с които институтът ежегодно разполага, са в резултат от собствената му дейност. Субсидиите от НЦАН през последните 10 години са едва 2-5%. Средствата, предоставени през 2002 г. от НЦАН, са в размер на 195 000 лв. На Добруджанския земеделски институт бе отпуснат и безлихвен кредит в размер на 500 хил. лв. Той бе рационално използван през месеците юни, юли и август, когато няма собствени приходи. За да могат работещите в института да работят и да творят при нормална обстановка, необходимо е ръководството да разполага с правомощия да инвестира част от средствата в научната и производствената дейност. При сегашната обстановка това е невъзможно поради простия факт, че разполагаме единствено с финансови средства за ФРЗ, а за други крайно необходими разходи и дума не може да става. 
 
КАК ПРЕЦЕНЯВАТЕ РОЛЯТА НА АГРАРНАТА НАУКА В ДНЕШНИТЕ УСЛОВИЯ НА ПАЗАРНА ИКОНОМИКА И РАЗДРОБЕНО СЕЛСКОСТОПАНСКО ПРОИЗВОДСТВО? 
- В това тежко за родното земеделие време ролята на аграрната наука все повече се увеличава. Натрупаният през последните 40 години опит във всички сфери на селското стопанство може да ни помогне много да преодолеем непрекъснатото намаляване на производството през последните 12 години. Системните и задълбочени проучвания в земеделската наука по отношение на селекцията и агротехниката на културите, съхранението и преработването на получената продукция ще позволят земеделското производство да бъде възстановено. Това е възможно при добра съгласуваност между науката, учрежденията и организациите, имащи ръководна и координираща връзка със земеделското производство. При болшинството от земеделските култури, отглеждани в страната ни, са създадени много по-приспособени за нашите климатични условия сортове и хибриди. Освен това технологията за отглеждане на всяка култура е максимално адаптирана и проучена за всеки район от страната, в който дадена култура може да се отглежда промишлено. Аналогично е положението при зоотехниката и ветеринарната медицина като фактори за животновъдството. При сегашното състояние на нещата, когато аграрната наука е в затруднено положение поради липса на достатъчно средства за нормална дейност, много е трудно да се получи тази координация. Положението ни е парадоксално - от една страна, знаем и можем да произвеждаме земеделски стоки, от друга страна, нямаме възможност да го правим поне на нивото на 1989 г. Ето защо крайно наложително е да се разбере, че земеделието на този етап трябва да получава максимално количество финансови средства, за да може да съществува. Главният въпрос е не земеделието да "съществува", а да бъде икономически ефективно и конкурентно. А за да стане това, българската земеделска наука трябва да се оцени по достойнство и знанията, които са натрупани, да бъдат използвани рационално. Стигна се дотам да се афишират особено важни научни познания от внос, които, видите ли, ще решат като с магическа пръчка натрупаните огромни проблеми, без обикновеният българин да подозира, че такива знания и практически опит си имаме отдавна и у нас. 
 
ЗАЩО ПОСТОЯННО СЕ ГОВОРИ ЗА НЕКАЧЕСТВЕНО ЗЪРНО, ПРОИЗВЕДЕНО В СТРАНАТА, ЗА ГОЛЯМ ПРОЦЕНТ ПШЕНИЦА С ХАРАКТЕРИСТИКИ ЗА ФУРАЖНО ЗЪРНО И ЗА НИСКИ ДОБИВИ ОТ ДЕКАР? 
- Разпространеното в публичното пространство мнение, че у нас се произвежда некачествено /фуражно/ зърно, не отговаря на обективната истина в този обем, в който се представя. Темата за добивите и тяхното качество е огромна за дискусия. Факторите, определящи количеството и качеството на зърното, са много и от различен характер. Ние като научен институт, където се създават нови сортове хлебна пшеница, можем уверено да кажем, че генетичните заложби на болшинството от тях са за получаване на високо качество. През последните 5-6 години сме създали над 10 сорта, чието качество не отстъпва на пшениците в САЩ, Канада, Аржентина, Украйна и др. страни. Огромният проблем в родното зърнопроизводство е как да реализираме заложените в тези сортове възможности за получаване на зърно като за износ. А че такова зърно се получава в нашите поля не може и съмнение да има, но за съжаление то е малко като обем и обикновено се изнася всичкото. От гледна точка на земеделските науки при пшеницата ние разполагаме с много добри сортове за високи добиви зърно с отлично качество и с много добре разработена технология за тяхното отглеждане. Проблемите с добива и качеството на зърното възникват в реалното производство. Те са, най-общо казано, свързани със следните групи въпроси: грешки и неспазване на оптимална за всеки район технология на отглеждане; недостатъчно ниво на азотно и особено фосфорно торене, които са мощен фактор за повишаване на количеството и качеството на произведеното зърно; нерационално райониране и утвърждаване на създадените за различни условия сортове; подценяване на основни мероприятия от растителната защита на растенията; липса на ценова мотивация на производителя да произвежда само качествена продукция. Крайният резултат на всички тези грешки е неефективно производство на зърно с висока себестойност, което е предпоставка и за трудна реализация ежегодно. 
 
МОЖЕМ ЛИ ДА ПРОИЗВЕДЕМ И ДА ИЗНАСЯМЕ КАЧЕСТВЕНО ЗЪРНО НА СВЕТОВНИЯ ПАЗАР И ПРИ КАКВИ УСЛОВИЯ МОЖЕ ДА СТАНЕ ТОВА? 
- Отговорът на този въпрос е категоричен - да, ние можем. Причините да сме уверени в това са свързани с реалните възможности в страната. В редица големи райони като Добрич, Плевен, Бургас, Разград и др. разполагаме все още с традиции в зърнопроизводството. Утвърдените сортове са с биологични възможности и при екстремни условия да осигурят добив от около 450 кг/дка средно за страната, който бе постигнат практически през 1989 г. Най-новите сортове са способни освен този добив да осигурят и високо качество на зърното - нещо, което бе проблемно и през 80-те години. Агротехниката на пшеницата е позната в детайли, и то за всички почвени типове в страната. Тук трябва да отбележим, че за да се получи висококачествено зърно, необходимо е производството да се оптимизира максимално и като система на работа и организация на различни нива. Трябва сериозно да се работи за създаване на добра организация за съхранение, транспорт и реализация на зърното, които са много важни при осъществяването на износа. 
Съществуващият организационен хаос в родното производство на зърно е причина за износ на големи партиди зърно с по-ниско от международните стандарти качество всяка година. Това доведе до загубване на позициите, които България поддържаше докъм 1995 г. да изнася зърно с високо качество. 
 
ЗНАЕТЕ ЛИ КОЛКО СА ПУСТЕЕЩИТЕ ЗЕМИ СЕГА У НАС И КАКВО МОЖЕ ДА СЕ НАПРАВИ, ЗА ДА БЪДАТ ОБРАБОТВАНИ ДА ДАВАТ РЕКОЛТА? 
- Не разполагаме с актуална информация за количеството на пустеещите у нас земи. Обобщена информация може да даде МЗГ. 
През последните няколко години се наблюдава обаче тревожна тенденция за увеличаване на пустеещите земи. Основната причина за това все по-масово явление е, че собствениците на земеделска земя нямат реални възможности да организират ефективно и печелившо производство. Дори в район като Добруджа, където производството е механизирано, количеството на пустеещите земи ежегодно почти се удвоява. 
 Това произтича от излишното разпокъсване на земята в отделни райони. Много неща може да се предприемат тези земи да бъдат обработвани, но проблемът не е в това. Големият проблем е как на стопанисваната земя да се организира печелившо производство. Ако се създадат реални условия това да стане, пустеещите земи ще изчезнат от само себе си. 
 
КАКВО ЩЕ СТАНЕ С БЪЛГАРСКОТО ЗЕМЕДЕЛИЕ СЛЕД ВЛИЗАНЕТО НА СТРАНАТА НИ В ЕС, КОИ ЩЕ ОЦЕЛЕЯТ ПРИ ОЧАКВАНИТЕ ВАРИАНТИ НА СУБСИДИРАНЕ И ЩЕ УВЕЛИЧИМ ЛИ БЪЛГАРСКОТО ПРОИЗВОДСТВО НА СЕЛСКОСТОПАНСКИ СТОКИ? 
- Най-общо производството на земеделската продукция ще бъде ограничено като количество за евентуален износ, ще има много високи изисквания по отношение на качеството. Ще оцелее онзи производител, който съумее не само да произвежда висококачествена продукция, но и успешно да я реализира. От тази гледна точка производството на земеделски стоки ще намалява, докато изискванията на вътрешния и на международния пазар се изравнят, след което постепенно ще се увеличава в зависимост от потреблението предимно на вътрешния пазар. При производството на пшеница, вино, цигари и др. имаме реален шанс да изнасяме успешно на международния пазар. 
