  
ПЕРСПЕКТИВИТЕ пред световната търговия със зърнени култури през сезона 2002-2003 г. са разнопосочни. Според най-новата оценка на ФАО международната търговия ще намалее с 5 млн. т спрямо предходния сезон и ще достигне 236 млн. т. Спадът се дължи изцяло на свиването на търговския обмен на пшеница. Търговията с твърди фуражи се очаква леко да нарасне, а с ориз - да остане без промяна в сравнение с 2002 г. в обем на 26 млн. т. 
 
Световната търговия с пшеница /включително хлебно брашно в зърнен еквивалент/ ще се понижи през настоящия сезон с 5 млн. т до 102.5 млн. т главно в резултат на драстичното съкращаване на вноса в развитите страни и най-вече в ЕС след рекордно високото равнище, което той достигна през 2002 г. Развиващите се страни предимно в Азия също ще ограничат покупките си на жито благодарение на очакваните по-високи вътрешни реколти. 
Търговията с твърди фуражи обаче се очаква да нарасне незначително до 107 млн. т. Ръст ще бъде отбелязан в Африка, Северна Америка, Латинска Америка и Океания, но той ще бъде частично компенсиран от очаквания спад в търговията в Азия и Европа. 
 
МЕЖДУНАРОДНИТЕ ЦЕНИ СЕ ПОНИЖИХА 
през последните няколко седмици на миналата година, тъй като нетрадиционните износители продължиха да разпродават на световния пазар излишъците, натрупани на вътрешния, възползвайки се от значителното съкращаване на доставките от традиционните износители. Тази тенденция сложи край на поскъпването на зърнените храни, което се бе установило в началото на настоящия сезон. През ноември американската твърда червена пшеница N 2 се търгуваше по 180 USD/т - с 9 USD под нивата през септември, макар че все още цената й оставаше с 52 USD/т, или 40%, по-висока в сравнение с аналогичния месец на 2001 г. 
Независимо от опасенията за спад на реколтите във водещите страни износителки на 
 
СВЕТОВНИЯ ПАЗАР ИМА ДОСТАТЪЧНО ЖИТО 
благодарение на големите доставки на средно- и нискокачествена пшеница от Украйна, Русия, Казахстан и Индия. 
Международните цени на твърдите фуражи също се понижиха. Както при пшеницата, така и при царевицата котировките паднаха, когато се разбра, че излишъците в нетрадиционните износители са в състояние да компенсират в голяма степен дефицита, формиран след оттеглянето на някои от традиционните доставчици за световния пазар. Друг фактор за поевтиняването на царевицата в края на 2002 г. бяха и големите наличности от фуражна пшеница. 
През ноември американската жълта царевица за експорт се котираше средно по 109 USD/т - с 6 USD под нивото през септември, но все още с 19 USD/т над равнището през ноември 2001 г. 
Цените на ориза следваха разнопосочни тенденции през последните два месеца. Ценовият индекс на ФАО през ноември достигна 73 пункта, т. е. почти без промяна спрямо нивото му през юли. 

