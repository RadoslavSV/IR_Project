ПАЗАРЪТ ОЧАКВА ПО-СКЪПО ОЛИО И СВИВАНЕ НА ПРЕХОДНИТЕ ЗАПАСИ 

БОЖИДАРКА ВОЙНСКА  


 
ТВЪРДЕ краткотрайното поскъпване на слънчогледа и на маслодайните семена изобщо на международния пазар не успя да стимулира в по-значителна степен производителите за разширяване на засетите площи. Все пак поради увеличеното производство през сезона 2002-2003 г., както и на по-активната преработка слънчогледът остана единствената култура, която конкурира успешно соята. Това означава, че засега положението на пазара на слънчогледово семе и на продуктите от преработката му може да се оцени като благоприятно. 
Макар и неокончателно, през 2002-2003 г. експертите очакват по-ниска слънчогледова реколта в света в сравнение с прогнозираните през октомври т. г. 22.96 млн. т. Реколтите в Южното полукълбо ще зависят също до голяма степен от атмосферните условия, които там не може да се предвидят с точност. Въпреки подобряването на качеството на посевните семена през последните години досега не можаха да бъдат повторени максималните обеми на средната световна производителност, достигнати през 1985 и 1990 г. Специализираното издание Оil World наистина понижи очакванията си за следващите добиви от слънчогледово семе със 700 хил. т, но все пак предполага, че те ще надхвърлят изключително ниската миналогодишна реколта от 21.29 млн. т. По-слабата реколта през 2001-2002 г. се дължи на неблагоприятните атмосферни условия в повечето райони на света през пролетта и лятото на 2002 г. Именно по тези причини очакваното повишение на добивите в Русия, Украйна, Централна Европа и Аржентина няма да се осъществи изцяло. Известни промени в слънчогледовия баланс на големите производители ще настъпят поради планираното разширяване на посевните площи. Аржентина увеличава площите със слънчоглед с около 18% над миналогодишните до 2.39 млн. ха. 
 
ПРЕРАБОТКАТА НА СЛЪНЧОГЛЕДОВО СЕМЕ ЩЕ СЕ УВЕЛИЧИ 
Прогнозираната по-висока слънчогледова реколта през 2002-2003 г. ще спомогне и за по-големия обем на преработените семена. Предвижда се преработката да нарасне с около 2.8 млн. т в сравнение с предходния сезон, а това несъмнено ще увеличи производството на слънчогледово олио. Експертите оценяват растежа в производството на олио на 1.1 млн. т. Това ще позволи до известна степен да се отслаби общото напрежение с ресурсите от растителни масла. 
В края на миналия селскостопански сезон по-значително ниво на преходните запаси от растителни масла бе отбелязано само в страните, прибиращи реколтата от маслодайни култури през първата половина на годината. Това са главно Аржентина и ЮАР. Аржентина запази резервите си по стратегически причини - при политическата ситуация в страната реалната стока бе най-добрата защита срещу инфлацията и девалвацията. 
 
НЕДОСТИГЪТ ОТ СОЯ И РАПИЦА ОСКЪПЯВА РАСТИТЕЛНИТЕ МАСЛА 
Прогнозите за по-ниски от очакваните доставки на рапично семе през 2002-2003 г. ще предизвикат недостиг на маслодайни семена на пазара и евентуалното им поскъпване, отбелязва Оil World. Слабата соева реколта в света и ниските преходни запаси също ще доведат до общо повишение на цените на целия комплекс от растителни масла през следващите месеци, прогнозира Министерството на земеделието на САЩ /USDА/. Ниските преходни запаси от соево и палмово масло ще подпомогнат очерталата се тенденция. Едва след април 2003 г. притокът на соево масло от новата реколта в Южна Америка ще облекчи търсенето и ще успокои пазара на растителни масла. 
 
ПОТРЕБЛЕНИЕТО НА СЛЪНЧОГЛЕД ЩЕ НАДХВЪРЛИ ПРЕДЛАГАНЕТО 
Очакваното общо потребление на слънчогледово семе в света през следващия сезон ще надхвърли производството и ще достигне 23.31 млн. т в сравнение с 21.34 млн. т през сезона 2001-2002 г. 
След драматичния спад през 2001-2002 г. слънчогледовата реколта в Аржентина - до неотдавна най-голям производител и износител на слънчогледово семе в света, се очаква обемът й да се възстанови и да нарасне с 5 до 20% до над 4.5 млн. т. Добрите цени на слънчогледа и слънчогледовото олио в момента са значителен стимул за печалби за аржентинските фермери на фона на 4-годишния спад в икономиката на страната. С предвиждания недостиг до края на първото полугодие на 2003 г. се очаква Аржентина да увеличи добива и износа на слънчогледово семе и олио за традиционните си клиенти от Индия, Иран, Южна Африка, Алжир и Египет и по-специално на шрот за Холандия, Великобритания, Дания, Южна Африка и Египет. 
 
УКРАЙНА И РУСИЯ ПЕЧЕЛЯТ ОТ СИТУАЦИЯТА В ЕС 
В Европа основен печеливш от ситуацията най-вероятно ще бъде Украйна, която се нарежда сред големите световни производители и износители на слънчоглед. Страната произвежда около 10% от слънчогледа в света. През 2001-2002 г. бяха прибрани близо 3 млн. т слънчогледово семе в сравнение с 2.25 млн. т през 2001-2002 г. За 2003 г. е заплануван износ на над 250 хил. т слънчоглед в сравнение с 81 хил. т през миналия сезон. Реколтата е достатъчна, за да задоволи вътрешните нужди на страната от слънчогледови фуражи и слънчогледово олио. Предвижда се производството на олио в Украйна през 2002-2003 г. да се увеличи до 1.1 млн. т в сравнение с 900 хил. т през предходния сезон. Износът на олио също ще нарасне до 600 хил. т от изнесените 385 хил. т през 2001-2002 г. До края на ноември 2002 г. вече са изнесени 122 100 т олио. Украйна предпочита да изнася преработена продукция с по-висока добавена стойност, затова експортът на слънчогледово семе ще нарасне много по-малко - до 250 хил. т от 81 хил. т през миналия сезон. 
Русия също обяви висока слънчогледова реколта през 2002 г., която към края на ноември се оценява на 3.45-3.55 млн. т и е по-висока от очакваните 3.35 млн. т. Предвид преработвателните капацитети от 4.1 млн. т годишно в Русия се очаква износът на слънчогледово семе през 2002-2003 г. да бъде незначителен. 
Пазарът на слънчогледови продукти в ЕС ще бъде зависим както от реколтата, така и от готовността за увеличаване на вноса и допълнително понижаване на предходните запаси. ЕС разчита Русия и Украйна да намалят експортните мита, които съюзът счита за дискриминационни. 
В Унгария министерството на земеделието вече понижи първоначалната си прогноза за слънчогледовата реколта през 2002-2003 г. от 642 хил. т на около 600 хил. т и 520 хил. т през 2001-2002 г. Все пак страната смята да преработи 60% от реколтата и да изнесе 40% вместо съответно 70 и 30% както обикновено. 
