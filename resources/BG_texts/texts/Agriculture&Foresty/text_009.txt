                  Поскъпва хлябът в Североизточна България
                  Търговията с пшеница замря заради високата котировка 
                  “продава”, но цената на зърното няма да падне под 190 лева за 
                  тон
                  МИЛКО ХРИСТОВ
                  Цената на пшеницата няма да падне под 190 лева за тон, 
                  прогнозира зам.-шефът на Софийската стокова борса Христо 
                  Миленков за “Монитор”. Според експерти запасите на мелниците в 
                  Североизточна България свършват и по-скъпото зърно ще вдигне 
                  цените на хляба до десетина дни. Сделките с пшеница през 
                  август се осъществяваха на цени 140- 150 лева за тон. 
                  В момента в цялата страна търговията с хлебна пшеница е 
                  замряла.
                  На стоковите борси в столицата, Добрич, Монтана и Враца 
                  най-ниската цена, на която търговците предлагат хлебната 
                  пшеница е 190 лева за тон, информират от Системата за 
                  агропазарна информация (САПИ). Купувачи обаче на тази цена 
                  няма. Те не дават повече от 150-155 лева/тон и не се 
                  осъществяват никакви сделки.
                  В Североизточна България зърно не се търгува поради високите 
                  цени на предлаганата пшеница - 190-220 лева за тон без ДДС, 
                  обясни за БТА вчера шефът на земеделското управление в Русе 
                  Михаил Бобчев. Той прогнозира стагнацията да продължи до 10 
                  януари, когато ще се изчерпят запасите в мелниците и 
                  хлебопроизводителните фирми. Според Бобчев около 15 януари ще 
                  се появи търсене на пшеница и вероятно хлябът ще увеличи 
                  цената си. 
                  Хлебозаводът в Добрич вече съобщи, че до края на тази седмица 
                  хлябът ще поскъпне. В житницата на България ще купуват белия 
                  хляб по 45, вместо по 35 ст. Поскъпването е заради 
                  непрекъснатото поскъпване на пшеницата, която вече е 200 лв. 
                  за тон, обясниха производителите. Според САП
                  Над 200 лева на едро хлебната пшеница достигна в Благоевград, 
                  Габрово, Кюстендил, Ловеч, Плевен, Разград и Сливен, съобщават 
                  от САПИ. Най-евтино зърното е във Варна, Пазарджик, Стара 
                  Загора и Шумен, където тон пшеница се търгува между 170-180 
                  лева. Истинското съживяване на зърнената търговия в Русенско 
                  се очаква през февруари след деблокиране на зърно от Държавния 
                  резерв от реколта 1997 г., което трябва да бъде обновено, 
                  смята Михаил Бобчев. В Русенска област в Държавния резерв има 
                  14 562 т. пшеница, сред които не са неприкосновените запаси. 
                  По-голяма част от тези количества са от 1997 г.
                  Според Христо Миленков зърненият ни пазар е твърде примитивен 
                  и трябва да се търсят нови, по-съвременни форми на търговия. 
                  Да се търгува чрез складови записи и по електронен път, 
                  препоръчва Миленков. Няма нормален зърнен пазар у нас, това е 
                  пазар на ескимоси, категоричен е зам.-шефът на Софийската 
                  стокова борса. Спорен него той е кампаниен и се раздвижва само 
                  през лятото.

                        Над 400 хил. тона е зърното в държавния резерв и 
                        твърдението, че то е изнесено от страната са слухове и 
                        спекулации. Това заяви в края на миналата година 
                        земеделският министър Венцислав Върбанов по повод 
                        твърдения в печата, че е застрашен зърненият баланс на 
                        страната и държавният резерв купува зърно. От 3 млн. 
                        тона общо произведена пшеница до момента от страната са 
                        изнесени 480 559 тона, съобщи той. 
                        Опасност от зърнена криза не вижда и шефът на ГУ 
                        “Държавен резерв и военновременни запаси” Димитър 
                        Георгиев. Според него има достатъчно количества пшеница, 
                        за да се защитят стратегическите интереси на страната. 
                        Той съобщи, че в момента в базите на държавния резерв 
                        постъпват известни количества пшеница, което е в 
                        резултат на договорите, сключени от резерва за обмяна на 
                        пшеницата. Става въпрос за смяна на зърното от старата с 
                        нова реколта, което е рутинна дейност, повтаряща се 
                        всяка година, обясни той.
                       
