ПЛАНЪТ ЗА РЕФОРМИ РАЗГОРЕЩИ ДЕБАТИТЕ ЗА БЪДЕЩЕТО НА ОСП 

МАРГАРИТА ВАЧКОВА  

 
 
КОМИСИЯТА на ЕС подкрепи през миналата седмица ревизирания план за реформи на Общата селскостопанска политика, който беше предложен от еврокомисаря за селското стопанство Франц Фишлер. Още когато бе предложен в средата на 2002 г., планът "Фишлер" предизвика разгорещени спорове между страните членки с радикалността на основните си елементи - прекъсване на досегашната връзка между обема на производството и субсидиите, постепенно намаляване на субсидиите и минималните гарантирани цени. Решението на комисията от миналата седмица вдигна градуса на споровете между привържениците и противниците на реформата. 
Франц Фишлер трябваше да преработи първоначалния си проект, представен през юли 2002 г., след като на европейската среща на върха в Брюксел в края на октомври беше решено да не се посяга на бюджета за ОСП до края на 2006 г. в замяна на ограниченията на преките помощи за фермерите в съюза след това. И в последната редакция на новото предложение на еврокомисаря Фишлер остана 
спорната идея за премахване от 2004 г. на връзката между сумата на преките помощи и обема на производството 
против която месеци наред протестираха Франция, Испания, Португалия и Ирландия. Желанието на Франц Фишлер да скъса връзката между помощите и обема на производството е свързано със стремежа на ЕС да бъде поставен в благоприятна позиция в навечерието на преговорите в рамките на Световната търговска организация /СТО/ за либерализиране на търговията със селскостопански стоки в края на март. Преките помощи, представляващи основното перо в годишния бюджет на ОСП на стойност 40 млрд. ЕUR, са смятани от СТО за вредни за конкуренцията. Заради тях ЕС е обект на яростни атаки от страна на неправителствени организации и развиващи се страни. 
 
УЛИЦА БЕЗ ИЗХОД 
Предложените реформи разделиха министрите от Евросъюза на два лагера. Лагерът на противниците на реформите се оглавява от Франция, която е подкрепена поне от още пет страни членки, сред които Ирландия, Испания и Португалия. Тази антиреформаторска група, наричаща себе си Приятели на земеделието, остро се противопоставя на премахването на връзката между помощите и обема на селскостопанското производство, която се смята за главния виновник за формираните "езера" от вино и "планини" от масло в миналото. Прореформаторският лагер в ЕС, начело с Германия и Великобритания, обаче одобрява реформите и смята, че са стъпка в правилната посока. 
Разгорещените спорове породиха и редица проучвания. Две бяха осъществени от Европейската комисия, а четири - от външни организации. Всички те показаха, че доходите на земеделците стопани в ЕС не само няма да се понижат, а ще нараснат, ако съюзът увеличи помощите за развитие на селските райони за сметка на преките селскостопански субсидии за големите ферми. Реформите ще стимулират цените и ще подобрят баланса между търсенето и предлагането, подчерта Фишлер на пресконференция при представяне на проучванията. Той уточни, че чрез премахването на връзката между субсидиите и обема на продукцията парите на данъкоплатците няма да отиват за финансиране на непродаваеми планини от храни. Като цяло доходите на фермерите ще нараснат с 1.7%, твърди Фишлер. 
Мярката ще окаже най-голямо влияние върху производството на говеждо месо 
Прекъсването на връзката между броя на животните в една ферма с получаваните субсидии ще намали обема на произвежданото говеждо с 3%. Но в същото време цените ще нараснат със 7%, което ще компенсира спада на производството. Оттам и пазарните приходи на производителите на говеждо ще се увеличат с 4%. 
По отношение на храните не се очаква реформите да доведат до съществени промени в обема на производството. Възможно е леко намаляване на засадените площи до 2004 г., когато размерът на земята, предназначена за зърнени култури, ще започне да се стабилизира и процесът ще продължи до 2009 г. 
 
ЗЪРНЕНИТЕ ЗАПАСИ ЩЕ НАМАЛЕЯТ 
в краткосрочен план до близо 27 млн. т през 2006 г. спрямо наличните в момента 35 млн. т. Обществените складове за зърно напълно ще изчезнат, тъй като минималните цени на подкрепа ще бъдат съкратени. 
В средносрочен план единствено ръжта драстично ще поевтинее - с близо 15% за две години, в отговор на премахването на цените на подкрепа. Ечемикът също ще поевтинее в краткосрочен план. След 2005 г. обаче производствените цени на зърнените култури ще се увеличават с около 1% годишно до 2009 г. Обемът на износа също ще се свие с 2% до 2009 г., показват още проучванията. 
