Агроведомството отчете нарастване на износа, проблемите на земеделието остават 

Конкуренцията на европейския пазар затруднява българските производители и износители 

Българското земеделие бележи ръст при износа въпреки методичните опити на земеделското министерство да съсипе сектора. Положителната тенденция се вижда в отчетите на същото това Министерство на земеделието и горите (МЗГ), което въведе неадекватни защитни мита за зеленчуците и плодовете, срина цените на зърното с неоправдано оптимистични прогнози, а после се намеси на пазара по непазарни правила, за да го стабилизира, и което неведнъж отстъпи под натиска на земеделски протести. С други думи, което предизвика множество сътресения в сектора със своята непоследователна и популистка политика. 
Ако се съди по данните на земеделското министерство от годишния Аграрен доклад за 2002 г. и на Националната статистика (НСИ) за външната търговия за десетмесечието на миналата година, в агросектора се наблюдава тенденция на ръст в износа за последните две години. В същото време вносът на агростоки в страната намалява. А това е проблемът, който голямата част от земеделците сочат като най-застрашаващ дейността им. 
Обръщането на тенденциите във външната търговия със селскостопанска продукция изглежда неочаквано, като се има предвид, че нито се е променила производствената практика, нито стоките на българските земеделци са станали по-конкурентни. Голяма част от квотите за износ, договорени с ЕС, не се изпълняват именно поради тези причини. Според агроминистерството засилената конкуренция на европейския пазар затруднява българските производители и износители и те не могат да се възползват от договорените преференции за износ. Има и друг проблем - преимуществата на страната са в производството на стоки, които се смятат в ЕС за чувствителни и достъпът им до европазара се ограничава с различни защитни мерки. 
От ведомството на Дикме все пак отдават по-големия земеделски износ главно на договорените облекчения във взаимната търговия с редица страни и либерализацията на търговията с ЕС. Очакванията на земеделското министерство са, че експортът на агростоки, и то основно за страните от ЕС, ще продължава да расте. Основания за оптимистичната прогноза дава фактът, че от тази година започват да се прилагат допълнителни преференции във взаимната търговия. За много стоки се предвиждат нулеви мита при вноса и износа, предстои премахване на експортни субсидии от ЕС при вноса на месо и зърно в България. 
Положителните тенденции все пак не могат да омаловажат нерешените проблеми в сектора, които остават висящи с години и чието решаване поне на първоначален етап трябваше да се осъществи през миналата година. Земеделското министерство преповтори в годишния си отчет приоритетите от миналата година и ги заложи за реализация отново през 2003 г. Като приоритет отново са посочени създаването на условия за пазар на земята и горските ресурси, за уедряване на земеделските земи и горската собственост, за усъвършенстване на организациите на производителите, за насърчаване на инвестициите в сектора, за стимулиране на производството на традиционни и екологични продукти, за облекчаване на достъпа до земеделски кредити и т. н. Нерешаването на тези въпроси в действителност е истинската причина за неконкуренто­способността на земеделието и липсата на инвеститорски интерес към него. Достатъчно показателен е фактът, че и 2002 г. измина без чужди инвестиции в сектора. 
За десетте месеца на 2002 г. общият експорт на аграрни стоки е нараснал с над 40 млн. долара спрямо износа за 2001 г. - той е 540 млн. долара при 506 млн. за цялата предишна година. През 2001 г. спрямо предходната година експортът също бележи ръст - 5.8 на сто, или от 491 млн. на 506 млн. долара. Тенденцията видимо се обръща на фона на спад в земеделския износ през предишните години, който достигна най-ниската си точка през 2000 г. Тогава беше регистрирано сериозно намаление в земеделския износ, и то за основни експортни стоки като виното и тютюна. 
Най-важният пазар на българските агростоки са страните от Европейския съюз (39% от общия за 2002 г.). По данните на НСИ и МЗГ той също постепенно нараства за периода 2001 - 2002 г. въпреки съществуващите нетарифни бариери от страна на ЕС и невъзможността да се изпълнят някои от договорените селскостопански експортни квоти. Изнесените за европейския пазар към ноември 2002 г. агростоки са на обща стойност от 213 млн. долара. За предходната година в ЕС е осъществен внос от страната за 194 млн. долара, а през 2000 г. - за 163 млн. долара. Традиционно за държавите от ЕС се изнасят вино, тютюн, мед, сирене, агнешко месо, черен дроб, меса от патици и гъски, билки, подправки и гъби. Българските агростоки намират реализация най- вече на пазарите в Германия, Италия, Франция , Великобритания, Испания, Австрия и Гърция, с които страната ни има положително търговско салдо. В същото време обаче България остава нетен вносител на земеделски стоки за страни като Белгия, Холандия и Дания. 
За миналата година общият земеделски импорт е намалял от 404 млн. долара на 341 млн. долара през 2001 г. Вносът на селскостопански стоки от ЕС също е намалял. Към десетмесечието вносът на агростоки от ЕС е 133 млн. долара. 
Търговското салдо за земеделието остава положително и дори се увеличава - от 101 млн. долара през 2001 г. на 198 млн. долара през 2002 г. През 2001 г. то беше с 30 млн. долара по-малко спрямо предходната година. 
