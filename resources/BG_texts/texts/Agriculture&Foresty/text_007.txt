РАЗШИРЯВАЩОТО СЕ ЖИВОТНОВЪДСТВО ЩЕ ТЪРСИ ПОВЕЧЕ ЗЪРНО ЗА ФУРАЖИ 

БОЖИДАРКА ВОЙНСКА  


 
ЕВРОПЕЙСКАТА комисия /ЕК/ съобщи, че предвижда плавно и непрекъснато увеличение на производството на зърнени култури в страните от Европейския съюз /ЕС/ до 2009 г., като очаква, че допълнително произведените количества ще бъдат погълнати от вътрешния пазар на фуражи. В доклада си със средносрочните прогнози за пазара на селскостопански стоки ЕК предвижда, че общият обем от производство на зърнени храни в общността от 209.9 млн. т през 2003 г. ще се повиши до 224.7 млн. т през 2009 г. 
 
Според ЕК особено значително увеличение на производителността ще има при пшеницата от средно качество, при твърдата пшеница и при царевицата, докато при ечемика ще има постепенно понижение поради липсата на активно търсене. Очаква се производителността при зърнените култури да се увеличава средно с 1.1% годишно, като остане под влиянието на свиването на посевните площи и достигне през 2009 г. към 224.7 млн. т. 
Очакваното понижение на цените в резултат от новия селскостопански бюджет на САЩ ще бъде отчасти балансирано от подобрението на пазарните условия. Развитието на животновъдния сектор в света също ще спомогне за подобряване на конкурентността на цените, включително и на вътрешните пазари. 
Цените на твърдата червена пшеница N 2 през декември 2002 г. се понижиха с 21 USD в сравнение с предходния месец до 170 USD/т, но останаха над минимума от 130 USD/т от юни 2002 г. 
 
ВНОСЪТ И ИЗНОСЪТ В ЕС ЩЕ ОСТАНАТ СТАБИЛНИ 
Вносът на зърнени храни в ЕС се очаква да остане стабилен на нивото от около 8.9 млн. т през периода от 2003 до 2009 г., докато износът леко ще се повиши от 30.1 млн. т през 2003 г. до 32.5 млн. т към 2009 г. Последните двустранни споразумения със страните кандидатки за встъпване в ЕС от Централна и Източна Европа и растящият експортен излишък в района на Черно море при конкурентни цени ще задържат нивото на вноса в средносрочен период на около 9 млн. т годишно. Все пак остава неяснота около възможността на новите страни износителки на зърнени храни да експортират редовно значителни количества за световния пазар, затова те остават източник на растяща несигурност за пазара на зърнени храни в ЕС. 
 
ДОБИВИТЕ ОТ ПШЕНИЦА РАСТАТ, ПРОБЛЕМЪТ С РЪЖТА ОСТАВА 
През следващите седем години пазарите за пшеница от средно качество и за разновидностите на твърдата пшеница ще останат стеснени в очакване на плавното разширяване на търсенето на вътрешния и външния пазар. Очаква се ЕС на 15-те да получи пшенична реколта от 105.1 млн. т през 2003 г. в сравнение с оценяваната на 103.2 млн. т реколта от 2001 г. 
Към 2009 г. се прогнозира реколтата да нарасне до 15.2 млн. т. 
Секторът на ръжта ще продължи да страда от структурен дисбаланс поради относително високите цени и липсата на пазари. Предвижда се, че годишният излишък от около 600 хил. т ще се натрупа през следващите седем години и ще достигне до към 10.1 млн. т през 2009 г. 
Производството на маслодайни семена за хранителни цели най-вероятно ще се увеличи незначително до 13.5 млн. т през 2009 г. в резултат от разширяването на посевните площи и повишаването на производителността. 
Все пак ограничените посевни площи с маслодайни култури за продоволствени цели достигнаха минимума си през 2002 г. с 4.2 млн. ха, при което трябва да се отбележи рязкото свиване на площите, засети със соя, и лекото понижение на слънчогледовите посеви - две от стъпките на ЕС в посока на заплануваната през 1999 г. реформа на селскостопанската политика на ЕС. 
 
ТЪРГОВИЯТА С ФУРАЖНО ЗЪРНО ЩЕ РАСТЕ 
Световната търговия с фуражно зърно ще остане през 2002-2003 г. почти без промяна в сравнение с предходния сезон и ще достигне около 101.1 млн. т. Очаква се разликата между глобалното потребление и световното производство да се увеличи двойно, което ще предизвика понижение на преходните запаси с 29.9 млн. т до около 144 млн. т. Над две трети от тези запаси ще представляват царевица от САЩ, китайска царевица, както и ечемик и ръж от ЕС. 
Световната търговия с царевица ще нарасне през 2002-2003 г. с 1.2 млн. т до 75.3 млн. т, като износът от САЩ ще се увеличи поради очакваното повишение на вноса в света и ограничената експортна конкуренция. 
Традиционният най-голям износител на зърнени храни - Австралия, претърпя значителни загуби на реколтата си от незапомнената суша и за първи път от 1994-1995 г. насам бе принудена да внася фуражно зърно въпреки високите цени, предизвикани от стриктните фитосанитарни правила, относително скъпия транспорт и всъщност високите цени на стоката на международния пазар. Австралия вече купи царевица от САЩ и пшеница от Великобритания, но възнамерява да търси и сорго от САЩ. Освен това страната ще трябва да търси фуражен ечемик от ЕС и други източници, за да изпълни договорките си за износ за Саудитска Арабия. 
Канада, която също пострада от сушата, ще намали потреблението на ечемик за фураж, тъй като получи реколта от 7.3 млн. т, или с 32% по-ниска от сезона 2001-2002 г. Тази слаба реколта не можа да балансира сравнително по-високите реколти от царевица и овес, което ще наложи повишено потребление на пшеница за фуражни цели. 
Сушата в Австралия и Северна Америка ще принуди Япония да търси за първи път алтернативни доставчици на ечемик извън Тихоокеанския регион. След първоначалните покупки на фуражен ечемик от Украйна и ЕС през последния търг за покупко-продажби на зърнени храни за фискалната търговска година 2002-2003 /януари - март/ Япония продължава да търси нови източници на доставки. 
 
ОСНОВНИТЕ ИЗНОСИТЕЛИ СА НАЙ-ЗАСЕГНАТИ ОТ СУШАТА 
Износът на царевица от САЩ се понижи с 1 млн. т до 49 млн. т поради повишената конкуренция и по слабото търсене от Канада. 
Експортът на царевица от Аржентина нарасна с 500 хил. т до 9 млн. т в резултат от по-високите прогнози за производството през следващия сезон. 
Очакванията за наполовина по-слаба реколта от сорго в Австралия понижават оценките наполовина до 75 хил. т и бъдещата реколта се очертава на едва 75 хил. т. 
Производството на овес в ЕС нарасна с 200 хил. т до 1.2 млн. т поради по-ниските доставки за Канада. 
 
ВНОСИТЕЛИТЕ ПРОИЗВЕЖДАТ ПОВЕЧЕ СОБСТВЕНА ПРОДУКЦИЯ 
Канада ще търси за внос 4.0 млн. т царевица и ще внесе с 500 хил. т по-малко от тази стока поради по-високото си вътрешно производство. 
Прогнозите за внос на ечемик в Китай намаляват с 200 хил. т до 2.0 млн. т вследствие на стеснените глобални доставки на малцов ечемик. 
Предвижда се ЕС да увеличи вноса на ечемик с 200 хил. т до 300 хил. т поради растящите лицензирани доставки към края на ноември 2002 г. 
 
САЩ И АРЖЕНТИНА СВИХА ДОСТАВКИТЕ НА ЦАРЕВИЦА 
Доставките на царевица от САЩ за други страни се понижиха през 2001-2002 г. с 83 хил. т до общо 46.917 млн. т по данни на Министерството на земеделието на САЩ /USDА/. Същият източник отбелязва, че по окончателни търговски данни износът на царевица от САЩ ще се понижи с 83 хил. т до 46.917 млн. т през сезона 2002-2003 г. Аржентина ще изнесе със 119 хил. т по-малко и експортът ще бъде от около 8.581 млн. т. 
Саудитска Арабия, която внася основно ечемик, ще търси да купи още над 150 хил. т и ще внесе общо 5.65 млн. т след по-ниските доставки през предходния сезон. 
Очакванията за вноса на Куба са за повишено търсене с 50 хил. т зърнени храни до общо 600 хил. т въз основа на трайното увеличение на вноса през 2003 г. 
Индия също възнамерява да търси още 100 хил. т и вносът да достигне общо 6.6 млн. т. Тайланд ще повиши търсенето от 500 хил. т до 7.0 млн. т, което е значително повече от очакваното за тази страна. 
Бразилия ще понижи със 75 хил. т вноса на фуражно зърно до 525 хил. т. Русия ще повиши вноса със 75 хил. т до общо 350 хил. т главно за сметка на по-значителното от първоначалните прогнози увеличение на доставките от Китай. Южна Африка възнамерява да увеличи вноса на зърнени фуражи със 100 хил. т до 750 хил. чрез индиректни доставки от Индия. 
 
ПОТРЕБЛЕНИЕТО НА ОРИЗ ЩЕ НАДХВЪРЛИ ПРОИЗВОДСТВОТО 
Световната търговия с ориз ще достигне през 2003 г. около 26.7 млн. т - без промяна спрямо предходната година. Очаква се оризовата реколта да бъде коло 380.3 млн. т - със 17 млн.т по-малко от полученото през 2001-2002 г. Преходните запаси през 2002-2003 г. се очаква да бъдат 104.9 млн. т - с 27.5 млн. т по-малко от тези през 2001-2002 г. Общото потребление на ориз в света ще достигне според прогнозите 407.8 млн. т. 
През последните седмици на 2002 г. експортните цени на висококачествения 100% ориз в Югоизточна Азия се понижиха с 5 USD и той се търгува по 188 USD/т, докато виетнамският ориз с 5% начупени зърна поевтиня с 3 USD до 183 USD/т. Индийският ориз с 5% начупени зърна се котира в момента по 165 USD/т, но до края на януари т. г. се очаква да поскъпне. САЩ изнасят дългозърнестия ориз в момента по 208 USD/т FОВ - с 19 USD по-евтино, отколкото в началото на декември 2002 г. Поскъпна с 12 USD единствено калифорнийският среднозърнест ориз, който се продава насипно от пристанище Сакраменто по 265 USD/т. 
 
САЩ ПРОГНОЗИРАТ РЕКОРДЕН ИЗНОС НА ОРИЗ ПРЕЗ 2003 Г. 
Намаляващите доставки от ориз от Бразилия и слабата реколта в Австралия дават надежди на САЩ за повишение на износа през 2003 г. до рекордните 3.4 млн. т. Така страната ще увеличи пазарния си дял на международния пазар като износител на дългозърнест и среднозърнест ориз. 
САЩ разполагат със значителни складови запаси от дългозърнест ориз и може да доставят висококачествено зърно на конкурентни цени. Също така те са една от страните, които изнасят големи количества нелющен ориз - суровина, предпочитана от повечето латиноамерикански вносители. Поради това по-ниските запаси от висококачествен ориз в Бразилия САЩ може да доставят 300-400 хил. т за този съседен пазар. За последен път САЩ изнесоха такива количества ориз за Бразилия след опустошенията от феномена Ел Ниньо през 1977-1978 г. 
Среднозърнест ориз САЩ предвиждат да изнесат на сравнително малките пазари на Турция, Тайван и Южна Корея, като се надяват да компенсират пазарния дял на пострадалата от сушата Австралия. С ограничените си експортни възможности Австралия най-вероятно ще отдаде предпочитание на най-големите си традиционни пазари, сред които Папуа и Нова Гвинея и Япония. 
