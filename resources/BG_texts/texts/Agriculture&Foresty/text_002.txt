35 450 сделки със земеделски земи за 352 731 декара са сключени през 2002 г. в България, каза днес на пресконференция Светла Бъчварова, управител на Системата за агропазарна информация /САПИ/.  

 Покупко-продажбата на земеделски имоти и наличието на добре развито арендно стопанство са основните характеристики на пазара на земята. С 25 % са повишени пазарните цени на земеделските имоти в Северозападния регион на страната в сравнение с 2001 г. Спрямо същата година, земята, която е обект на покупко-продажба е с 65 % повече, а средната пазарна цена за региона е 115 лв./дка. 

Най-силно развит е пазарът на земята в Североизточния регион, където цената е 140 лв./дка. В останалите райони на страната, пазарът остава умерен, с изключение на Югозападният. Той не е типично земеделски и поради тази причина повечето осъществени сделки там са за промяна на предназначението на имотите. Средната цена на нивите там е 438 лв./дка. Спрямо 2001 г. е отчетена с 40 % по-висока цена на земята. 

Характерно за 2002 г. е запазената основна характеристика от предходната година предлагането да изпреварва търсенето. Преодоляна е ниската пазарна цена на земята от 68-70 лв. за декар спрямо 2001 г. 

Най-голям брой сделки със земеделски имоти са осъществени в Североизточният регион на страната, който е близо 50 % от общият брой на сделките в България. Пазарът на земеделските земи там е динамичен и добре развит. Значително е увеличена и групата на районите с умерено развит пазар на земята в сравнение с 2001 г. Северозападен, Северен централен, Югоизточен и Южен централен район са основните в тази група. 

Слабо развит е пазарът на земеделски земи в Югозападният регион. Средната пазарна цена там е най-висока за страната, но са реализирани 9 хил. декара земя, предимно в регионите на Петрич и Сандански. 

Местоположението на имотите, близостта им до населени места, пазарната инфраструктура, възможностите за групиране на имотите и увеличаване размера на парцелите, са основните фактори, които определят равнището на пазарните цени в страната. Важна особеност за пазара на земята през 2002 г., е че категорията на земята не оказва влияние върху цената и. 

106 836 арендни договора за 2 431 561 декара земя са реализирани през 2002 г., каза още Светла Бъчварова. Отчетени са два пъти повече сключени договори за наем. В областите Варна, Добрич и Стара Загора се обработва най-много земя под аренда. Равнището на рентните плащания е от 3 до 30 лв. за декар, като преобладаваща е натуралната рента. Причината за това, е че тя се определя най-често като процент от средния добив.   

